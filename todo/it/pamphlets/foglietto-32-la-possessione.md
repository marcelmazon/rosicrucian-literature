---

title: ""

language: "it"

original_title: "Pamphlet №32: Obsession"

original_language: "en"

author: "???"

original_source_file: "pamphlet-32-obsession.md"

---

<h1 id="la-possessione">Foglietto №32: LA POSSESSIONE</h1>

<h3 id="la-possessione">LA POSSESSIONE</h3>

Nota: in questa ricerca la parola “spirito” viene usata per indicare l’Ego, la vera natura immortale dell’uomo. Mentre lo spirito è in un corpo fisico siamo di fronte a una persona vivente. Quando lo spirito si ritira il corpo muore, ma egli continua a vivere nei mondi sottili, non percepibili dalla vista comune.

Traduzione, revisione e ampliamento del testo a cura di Mario Rizzi (sito www.viveremeglio.org).

<h3 id="gli-strumenti-dellego">Gli strumenti dell’Ego</h3>

Scrive S. Paolo, nella prima lettera ai Corinzi (15:40): “Vi sono corpi celesti e corpi terrestri, ma altro è lo splendore dei corpi celesti, e altro quello dei corpi terrestri”, e anche, in 15:44: “…si semina un corpo animale, risorge un corpo spirituale”.

Anche gli insegnamenti Rosacrociani ci dicono che esiste un corpo fisico e altri corpi invisibili, che possiamo chiamare Corpi spirituali. Ci informano, inoltre, che ognuno di questi corpi corrisponde, come sostanza, a uno dei vari Mondi invisibili che li circondano e interpenetrano.

Per il nostro studio è bene conoscere i Corpi seguenti, da quello formato dalla materia più grossolana a quello di materia più sottile. È mediante questi corpi che l’Ego (lo spirito individualizzato presente in ogni uomo) agisce e raccoglie esperienze dalle sue azioni.

Corpo Fisico: è lo strumento per poter agire nel mondo.

Corpo Vitale: costituisce una specie di involucro energetico. È l’apportatore della vitalità che rende possibile ogni tipo di azione.

Corpo del Desiderio o Corpo astrale: da cui provengono i desideri e le motivazioni ad agire.

La Mente o Corpo mentale: è lo strumento con cui le idee dell’Ego diventano pensieri. Tramite la mente è possibile frenare gli impulsi sregolati e dare uno scopo alle azioni.

<h3 id="il-corpo-vitale">Il Corpo vitale</h3>

Il Corpo vitale, che avvolge, vitalizza e interpenetra il Corpo Fisico, è costituito da quattro tipi di sostanza, da una grossolana che è prossima a quella del Mondo fisico a una molto sottile le cui caratteristiche si approssimano a quelle della materia astrale più grossolana. È tramite questo involucro che assorbiamo i raggi solari dai quali dipende la nostra vitalità.

La nostra salute e vitalità dipendono infatti dal Corpo vitale: è lui che provvede, durante il sonno, a restaurare e ricostruire tutto ciò che è stato deteriorato durante il giorno per assecondare i vari desideri. È costituito da quattro sostanze, precisamente:

Etere chimico, il più grossolano (protezione, assimilazione ed escrezione),

Etere vitale (propagazione, procreazione),

Etere luminoso (calore corporeo e funzionamento dei cinque sensi),

Etere riflettente, il più sottile (intermediario tra mente e cervello fisico, immagini riflesse della Memoria della Natura).

I primi due eteri (chimico e vitale) sono molto densi e stanno sempre con il Corpo fisico, a cui danno vita e calore. Gli altri due (luminoso e riflettente) servono all’Ego per fare esperienze di vita; restano con il Corpo fisico quando la persona è sveglia e si staccano quando la persona si addormenta. Quando il corpo giace addormentato, l’Ego resta al di fuori del Corpo fisico avviluppato nei due eteri superiori, nel Corpo del desiderio e in quello Mentale.

<h3 id="effetto-di-pensieri-ed-emozioni-sul-corpo-vitale">Effetto di pensieri ed emozioni sul Corpo vitale</h3>

Va sottolineato che la moralità o l’immoralità dei nostri desideri ed emozioni agiscono diversamente sul Corpo vitale. Quando l’azione ha per movente la devozione a un nobile ideale e, soprattutto, quando ci si è regolarmente esercitati, tramite la retrospezione serale e la concentrazione del mattino, a placare i desideri animali ed eliminare gli appetiti grossolani, l’etere chimico e quello vitale diminuiscono gradualmente di volume mentre l’etere luminoso e riflettore aumentano proporzionalmente.

Quando questi due eteri avranno raggiunto una certa consistenza, formeranno quello che S. Paolo chiama il “Soma psuchicon”, ovvero il “Corpo-animico” o “Manto nuziale”, nel quale lo spirito potrà fare delle esperienze nei mondi spirituali, restando sempre in piena coscienza.

I due eteri più grossolani servono per la crescita e la riproduzione. Una vita condotta in modo materiale, con cibi pesanti e abbondanti ed una intensa attività sessuale, farà invece in modo che si rinforzino i due eteri inferiori (chimico e vitale), mentre i due superiori diventeranno scarsi e rarefatti.

<h3 id="il-corpo-del-desiderio-e-il-suo-mondo">Il Corpo del desiderio e il suo mondo</h3>

Il Corpo del desiderio, detto anche Corpo astrale, è la sede delle nostre emozioni, passioni e desideri. È mediante questo corpo che i pensieri diventano motivazioni; a loro volta, le motivazioni potranno diventare azioni tramite il Corpo fisico.

Il Corpo del desiderio è costituito dalla sostanza del Mondo del Desiderio; una sostanza simile a quella del fumo, e come il fumo si comporta, in quanto la parte più densa scende verso il basso, mentre quella più pura e leggera si innalza nell’aria.

Le regioni più basse del Mondo del desiderio si chiamano “Purgatorio”, perché è in questa sede che lo spirito del defunto prende in esame la vita terrena al fine di analizzare e soffrire, per conseguenza, le sofferenze indotte agli altri nella vita trascorsa. Nelle regioni più sottili, dette “Primo cielo”, lo spirito analizza la vita trascorsa e gioisce per le buone cose fatte e il bene distribuito.

<h3 id="effetto-di-pensieri-ed-emozioni-sul-corpo-del-desiderio">Effetto di pensieri ed emozioni sul Corpo del desiderio</h3>

Durante la sua vita nel Mondo fisico, l’uomo rimodella continuamente i suoi corpi invisibili con pensieri, desideri ed emozioni. Se i suoi desideri lo conducono a fare una vita sensuale; se trascorre il suo tempo in piaceri futili e nell’autogratificazione, o se non ha altra aspirazione che non quella di accumulare ricchezze, allora il suo Corpo del desiderio sarà simile alla parte densa e scura del fumo. Questa persona, quando passerà nel mondo dei defunti, graviterà nella parte più bassa del Mondo del desiderio, assai prossima al Mondo Fisico. In tale regione, dovrà purificare il suo Corpo del desiderio prima di poter accedere alla regione superiore chiamata “Purgatorio”.

L’uomo, durante la presente vita terrena, prepara il materiale che costituirà la matrice, o archetipo, del corpo che avrà modo di utilizzare nella sua prossima vita. Pertanto ogni parte del suo organismo potrà risultare fortificata o indebolita dal suo modo di vivere. Egli non sospetta neppure che gli abusi e gli eccessi torneranno a lui e che una vita sregolata avrà come effetto un corpo indebolito, mentre una vita semplice e pura gli permetterà di edificare un corpo sano e robusto perché “Ciò che l’uomo semina, l’uomo raccoglierà” (Gal. 6:7).

Se prendessimo una persona sensibile e raffinata, che da sempre conduce una nobile vita, e la costringessimo a vivere nei bassifondi di una grande città, probabilmente soffrirà molto. Vi sono anche delle possibilità che cada ammalata e, certamente, se se ne presenta l’occasione, farà di tutto per tornare nel suo ambiente. Parimenti, se prendessimo un uomo assai rozzo, che ha sempre vissuto nei quartieri bassi, tra corruzioni e imbrogli, e lo albergassimo in un hotel di lusso, tra persone educate e raffinate, si troverebbe a disagio e vorrà ritornare nei bassifondi appena possibile.

Delle condizioni similari esistono anche nel Mondo del desiderio; pertanto, lo spirito di coloro che hanno condotto una vita pura e spirituale rimarrà ben poco tempo nelle regioni inferiori del Mondo del desiderio e passerà assai presto nelle regioni più elevate o Purgatorio.

<h3 id="la-possessione-1">LA POSSESSIONE</h3>

La “possessione” è un fenomeno che si può rilevare quando lo spirito di una persona defunta prende possesso permanente del corpo di un vivente, dopo averne estromesso il legittimo proprietario.

Non bisogna confondere la “possessione” con l’“ossessione”. Quest’ultima è una patologia mentale (anche chiamata “fobia”), per cui una persona è convinta che gli altri le siano nemici; che le sue mani non siano abbastanza pulite; che ci siano dei ladri in camera da letto; ecc.

<h3 id="gli-spiriti-erranti-o-spiriti-legati-alla-terra-earthbound-spirit"> Gli “spiriti erranti” o spiriti “legati alla terra” (earthbound spirit)</h3>

Lo spirito di coloro che non hanno mai saputo il significato di una vita pura, che non hanno mai pensato al fatto che esiste una vita al di là della tomba, è simile al fumo nero e spesso; e dovrà gravitare nella regione più bassa del Mondo del desiderio che si trova assai prossima al Mondo fisico.

Permanendo in questa regione, lo spirito può restare agganciato e frequentare i luoghi che favoriva quando era ancora in vita. Questo attaccamento è ancor più forte se nutre odio o rancore verso qualche vivente e desidera vendicarsi. Esso resterà legato alle cose del mondo fintanto che riuscirà a soddisfare il suo desiderio di vendetta.

Va anche precisato che, se uno spirito cattivo cerca di soddisfare i suoi bassi desideri influenzando un medium o qualche vivente che possa nutrire le sue passioni malsane, gli occorrerà un tempo più lungo per superare le sue brame e sarà costretto a rimanere legato alla Terra finché si sarà completamente purificato.

Questa è una condizione assai penosa e coloro che ne fanno parte vengono definiti “spiriti erranti” o “spiriti legati alla terra”. Essi cercheranno di partecipare alle sedute spiritiche, oppure vagheranno nei luoghi dove vive il loro nemico, alla ricerca di una persona debole psichicamente al fine di prenderne possesso e, attraverso di lei, realizzare il loro piano di vendetta.

Come detto, questi spiriti gravitano nella regione più bassa del Mondo del Desiderio e sono, senza tregua, in contatto con i viventi più disposti a coadiuvarli nei loro disegni criminosi. Generalmente rimangono in questa condizione parecchi anni, anche 60-70, ma vi sono dei casi estremi nei quali tale periodo si prolunga per secoli interi. Per quanto ci è stato possibile rilevare, pare che non vi sia alcun limite, né per la durata del loro soggiorno, né per le loro malvagie attività nei confronti dei viventi.

Durante tutti questi anni essi riescono ad accumulare un fardello enorme di peccati, ma non potranno sfuggire al giusto castigo, perché i loro crimini vengono comunque registrati nel Corpo del desiderio. Quando, infine, abbandonano le loro prede e potranno entrare nel Purgatorio, riceveranno la giusta ricompensa. Le loro sofferenze, infatti, saranno prolungate in proporzione alla durata delle loro abominevoli pratiche. Ciò prova ancora una volta che “le macine del Signore macinano lentamente… ma fino all’ultimo granello”.

Tra coloro che devono attendere per poter entrare nel Purgatorio si trovano anche i suicidi. Essi, per scoraggiamento o altro, hanno distrutto il loro “tempio,” che era “la casa del Dio vivente”. (I Cor. 3:16; II Cor. 6:16; Ef. 2:21-22). Per questa ragione, non possono usufruire di nessun involucro e dovranno attendere fino alla data in cui il loro Corpo fisico era destinato a morire naturalmente.

<h3 id="qual-è-la-causa-dellattuale-degrado-morale">Qual è la causa dell’attuale degrado morale?</h3>

L’umanità è attualmente inorridita dall’ondata di crimini che imperversa nel mondo. Nessun paese ne è privo e ne sono particolarmente colpite le grandi città. Si pone perciò spesso la domanda: “Qual è la causa di questo degrado morale?”

Una valida risposta può venire soltanto studiando le condizioni in cui vivono gli spiriti nel Mondo del desiderio. Con questo studio si potrà comprendere che la regione inferiore di questo Mondo è piena di spiriti legati alla Terra e le dannose influenze che essi possono esercitare sulla vita di alcuni viventi.

Questi spiriti, quando il loro Corpo fisico è morto, si sono trovati inaspettatamente nella regione più bassa del Mondo del desiderio. Siccome, nel momento del decesso, erano pieni di passioni, odio e desideri, questi perdurano anche dopo la morte (vedi il supplizio di Tantalo), ed essi cercano di appagarli in qualsiasi modo, senza preoccuparsi se, per poterlo fare, qualche vivente debba soffrire.

<h3 id="è-stato-più-forte-di-me">È stato più forte di me…</h3>

Quando si conosce l’esistenza degli spiriti attaccati alla terra si può facilmente comprendere come sia possibile che un omicida, o un ladro, dichiari in tribunale che aveva provato un impulso improvviso e non era stato capace di trattenersi dal commettere il crimine. Si era sentito letteralmente incapace di fronteggiare la “forza” che lo spingeva a commettere il reato.

Quando una persona muore prima di aver superato i suoi desideri malsani, vivrà ancora per qualche tempo (come spirito, ovviamente), tra le persone della sua specie al fine di soddisfare la sua brama di alcol, tabacco, droga o persino di sangue e violenza. Egli si potrà soddisfare incitando gli altri a fare quello che avrebbe fatto lui stesso; in questo modo, attraverso di essi, riesce a ottenere una soddisfazione seppur indiretta.

Sembrerà incredibile, ma gli alcolisti sono spesso utilizzati dagli spiriti di quei defunti che hanno abusato di bevande alcoliche mentre erano in vita. Infatti, avvicinandosi al beone mentre assume la sua bevanda inebriante, essi provano ancora una certa soddisfazione.

<h3 id="i-deleteri-effetti-dei-sentimenti-negativi">I deleteri effetti dei sentimenti negativi</h3>

Quando una persona muore durante un litigio, oppure nutrendo sentimenti di collera o vendetta, continuerà durante un certo tempo ad aggrapparsi al vivente verso cui questa collera è diretta. Succede spesso che questo spirito riesca a influenzare un vivente, in cui risiede uno spirito negativo, e riesca a spingerlo affinché esegua quella vendetta che non può più fare direttamente.

<h3 id="negli-anni-futuri-quando-lumanità-sarà-più-evoluta">Negli anni futuri, quando l’umanità sarà più evoluta…</h3>

Nel futuro, quando l’umanità sarà più evoluta, giudici, avvocati e giuristi, conoscendo la sottile costituzione dell’uomo e i fatti della vita dopo la morte, si guarderanno bene dal condannare a morte un criminale. Essi, infatti, sapranno che, se costui fosse gettato con violenza e senza preparazione nel Mondo del desiderio, potrebbe costituire per la società una minaccia ancor più grande di quando era vivente. Si aggirerebbe infatti come un animale selvaggio e avrebbe una maggiore libertà di compiere i suoi crimini, sebbene invisibile per “quelli che hanno gli occhi, ma non vedono”.

Potremmo dire, usando un paragone, che le autorità, anziché aprire la gabbia e liberare l’animale, dovrebbero provare ad addomesticarlo, ponendolo in un luogo dove vi siano le opportunità per imparare a vivere una vita migliore. Così facendo eviterebbero che altre persone commettano crimini sotto il nefando influsso dell’odio di questi spiriti invisibili, che sono legati alla Terra e ancora pieni di desideri malvagi. La pena di morte, anziché essere dissuasiva, incoraggia il crimine ancora di più.

<h3 id="gli-ausiliari-invisibili">Gli Ausiliari invisibili</h3>

Nel Mondo del desiderio si trovano anche degli Spiriti puri che si trattengono nelle Regioni più basse per aiutare gli spiriti legati alla Terra, istruirli nel giusto modo di agire e incamminarli verso la luce. Ma, purtroppo, essi sono come certi volontari che riescono a contattare solo un numero limitato di coloro che avrebbero bisogno di aiuto.

Vi sono anche molte persone viventi, pure e disinteressate, che portano il loro amorevole aiuto mentre sono fuori dal loro Corpo fisico, che giace addormentato nel sonno. Questo è un campo d’azione in cui i Probazionisti della Rosicrucian Fellowship sono molto attivi.

<h3 id="i-gusci-astrali-o-corpi-del-desiderio-abbandonati">I “gusci astrali” o Corpi del desiderio abbandonati</h3>

Dopo aver terminato il periodo di purificazione nel Purgatorio, lo spirito si spoglia del suo Corpo del desiderio nello stesso modo in cui, nel momento della morte, si era spogliato del Corpo fisico. In questo momento passa nelle regioni più elevate del Mondo del desiderio, chiamate anche “Primo Cielo”.

A questo punto è bene precisare che il Corpo del desiderio abbandonato da qualcuno che è stato omicida o sensuale necessita, per disgregarsi, di un tempo molto più lungo rispetto a quello di una persona che è vissuta seguendo ideali elevati. Tale guscio mantiene ancora in sé una parvenza di coscienza separata e viene attirato verso i viventi con i quali lo spirito che lo abitava aveva contratto legami o avuto rapporti mentre era ancora in vita.

<h3 id="la-natura-delluomo-non-viene-trasformata-dalla-morte">La natura dell’uomo non viene trasformata dalla morte</h3>

Va ricordato che la morte non trasforma il carattere di un uomo; il peccatore non diventa un santo per il fatto di aver deposto il suo Corpo fisico. Egli, mentre si trova nel Purgatorio, ha comunque l’opportunità di pentirsi e purificarsi dei suoi peccati. Se è molto malvagio, non farà tesoro di questa opportunità e continuerà a rimanere in questa regione, facendo di qualche vivente la sua preda o restando aggrappato ai luoghi che l’hanno tanto attirato mentre era vivente. Nella peggiore delle ipotesi può privare qualche vivente del suo Corpo fisico e farne una persona posseduta che gli permetterà di soddisfare le sue brame e i suoi più bassi desideri.

Verrà però un giorno in cui dovrà pagare assai duramente per gli errori commessi e per il dispiacere e la sofferenza che ha causato agli altri. Dovrà raccogliere ciò che ha “seminato” durante la sua vita terrestre e purgare tutte, ma proprio tutte, le sue malefatte.

<h3 id="non-sempre-i-vizi-sono-dovuti-a-ossessione">Non sempre i vizi sono dovuti a ossessione</h3>

Talvolta, qualcuno che ha contratto dei vizi, come quello di bere alcolici in eccesso, trova delle scuse dicendo che è diventato vittima di un’ossessione. Si può affermare che questa spiegazione è solo un falso pretesto, perché un ladro che ha rubato non va a raccontare a tutti quello che ha fatto, e un’entità che ha preso possesso di un corpo non se ne vanta, non si cura per nulla di ciò che gli altri possono pensare o dire al riguardo della persona in cui è entrato. Non vi è quindi motivo che tradisca la sua presenza e corra il rischio di essere esorcizzato.

Vi è comunque un mezzo infallibile per sapere se una persona è veramente ossessionata, questo mezzo è la diagnosi dell’occhio. L’occhio è infatti “lo specchio dell’anima”, e solo il vero possessore del corpo può contrarre e dilatare la pupilla. Se, in un luogo oscuro, osserviamo le pupille di una persona che si ritiene ossessionata o che pretende di esserlo, possiamo notare se esse si dilatano oppure no. Se non si dilatano, siamo di fronte a un caso di vera ossessione.

Le pupille di questa persona rimarranno immobili anche sotto l’influenza dei raggi solari, nella lettura di caratteri piccolissimi, nell’esame di un oggetto molto lontano, ecc.

In altre parole: quando una persona è ossessionata, le dimensioni della sua pupilla non vengono alterate né dalla luce né dalla distanza. Solo nel caso di un particolare disturbo, l’atassia locomotrice, la pupilla non reagisce alla distanza, pur restando sensibile alla luce.

<h3 id="i-gusci-astrali-e-gli-elementali-vitalizzanti">I gusci astrali e gli elementali vitalizzanti</h3>

Durante i giorni densi di avvenimenti che fanno immediatamente seguito alla morte, nel Corpo vitale avviene una separazione: i due eteri più sottili (luminoso e riflettente), si fondono con il Corpo del desiderio e quello Mentale per fornire allo spirito un corpo sottile che gli permetta di vivere nei Mondi invisibili. I due eteri inferiori (chimico e vitale), ritornano verso il Corpo fisico e nella maggior parte dei casi, fluttuano per qualche tempo al di sopra della tomba e si disintegrano dopo qualche tempo. I “fuochi fatui”, visti talvolta nei cimiteri, non sono altro che la manifestazione fisica di questo fenomeno.

La separazione, all’interno del Corpo vitale, non avviene in modo identico in tutte le persone. Dipende infatti dal comportamento dello spirito durante la vita terrena appena terminata. Nei casi estremi, questa separazione si differenzia molto dalla norma. Questo fatto importante è stato esaminato dalla Sede Centrale in molti casi di cosiddette “possessioni”. Tali investigazioni hanno apportato delle scoperte sorprendenti e di grande portata circa la natura del fenomeno definito, appunto “possessione”.

Facendo le opportune investigazioni abbiamo scoperto che la moralità o l’immoralità dei nostri desideri ed emozioni agiscono diversamente sul Corpo vitale. Quando si vive una vita nobile e ci si alimenta con cibi sani e leggeri, l’etere chimico e vitale diminuiscono gradualmente di volume mentre l’etere luminoso e riflettore aumentano proporzionalmente. Da questo stato di cose derivano, al momento della morte, parecchie importantissime conseguenze.

Poiché il ruolo dell’etere chimico consiste nel rafforzare le molecole del Corpo fisico durante la vita terrestre, è evidente che se questo etere è rarefatto il nostro veicolo fisico dopo la morte si disintegra molto rapidamente. Questo fatto è difficile da verificare perché è assai raro poter assistere alla morte di un essere così spiritualmente avanzato che possa presentare tali condizioni.

Tuttavia è sufficiente riferirsi al racconto biblico che narra come il corpo di Gesù Cristo non sia stato trovato quando i discepoli sono andati a cercarlo alla tomba. Ciò significa che il Cristo aveva portato il corpo di Gesù a un punto di sviluppo spirituale tale da renderlo talmente vibrante per cui le molecole non potevano più restare nella loro sede quando lo Spirito del Cristo si è ritirato dopo i tre anni di ministero.

Presso la maggior parte degli umani vi è un egoismo preponderante, il bisogno di trarre dall’esistenza tutto quanto può offrire di piacevole, per cui li vediamo soprattutto occupati ad accumulare possedimenti agognati; rimane quindi loro pochissimo tempo per coltivare la loro anima, cosa necessaria per rendere la vita un vero successo. Quando coloro che appartengono a questa categoria, partono per l’altro mondo, portano ben pochi beni spirituali e la loro evoluzione avverrà con una lentezza esasperante.

Quando una persona muore, la parte superiore del suo Corpo vitale (etere luminoso e riflettente), resta attaccata al Corpo del desiderio e a quello Mentale. Questi Corpi, nel loro insieme, costituiranno la base della sua coscienza durante il soggiorno in Purgatorio e nel Primo Cielo, e, generalmente, perdurano fino all’entrata nel Secondo Cielo, dove preparerà l’ambiente e le circostanze che incontrerà nella successiva vita terrena. In quel momento il suo Spirito avrà assorbito quasi completamente il Corpo vitale e ciò che ne rimane non tarderà a scomparire in breve tempo.

<h3 id="il-corpo-del-peccato">Il Corpo del peccato</h3>

Quando, essendo pronto per entrare nel Secondo Cielo, uno Spirito abbandona il Corpo del desiderio, lo lascia dietro di sé come se fosse un guscio vuoto. Solitamente, se mentre viveva sulla Terra ha vissuto normalmente, il guscio si disintegrerà facilmente perché non contiene materia eterica grossolana.

Ci sono comunque delle persone di natura inferiore, che persistono nel vizio ed indulgono in pratiche aberranti, in una vita animalesca, compiacendosi delle sofferenze che provocano agli altri. Talvolta si dedicano pure a pratiche occulte nell’intenzione perversa di conseguire un maggiore potere sulle loro vittime. Le loro pratiche diaboliche determinano necessariamente l’irrobustimento del Corpo vitale. Si tratta di casi estremi in cui la natura animale ha preso il sopravvento e, dopo la morte fisica, parte della materia grossolana del loro Corpo vitale si aggrappa fortemente al Corpo del desiderio rendendolo assai tenace nel tempo.

Il guscio lasciato da queste persone è assai “robusto” e viene talvolta chiamato “Corpo del peccato”. Questo guscio tende a resistere nel tempo e, essendo composto di materia eterica e di quella del Corpo del desiderio, possiede una sua memoria e ricorda i fatti relativi al suo ex possessore in modo veramente notevole.

<h3 id="gli-spiriti-di-controllo">Gli spiriti di controllo</h3>

I gusci, animati da spiriti elementali, agiscono talvolta anche sui medium in qualità di spiriti-controllo e li soggiogano per anni, fino al momento della morte, quando il medium viene completamente spogliato dei suoi Corpi sottili, che contengono le esperienze di tutta la sua vita e la sua evoluzione resterà ritardata per secoli.

D’altra parte non vi è alcuna potenza al Mondo capace di costringere questi spiriti ad abbandonare il corpo una volta che se ne sono impossessati. Conseguentemente, benché l’esercizio della medianità possa non suscitare apparentemente nessun influsso malefico nel corso della vita, comporta comunque un gravissimo pericolo dopo la morte, per la persona che ha permesso ad uno spirito di prendere possesso del proprio corpo.

È assai curioso constatare come i gusci vitalizzati si “leghino” talvolta a determinate persone, famiglie e persino gruppi religiosi. In questi casi, comunque, si è riscontrato che tali gusci, non appartenevano a spiriti malvagi che avevano consolidato il loro Corpo del desiderio al punto di farne un Corpo del peccato. Erano, invece, dei gusci formati con pratiche spiritiche esercitate da medium di buona moralità. Questo fatto lo si è potuto dedurre perché gli eteri di tali gusci erano in stato di disintegrazione.

I gusci vitalizzati, per poter prolungare la loro esistenza, chiedono a coloro a cui sono legati delle offerte regolari di alimenti e fumo d’incenso. Essi, ovviamente, non possono assimilare i nutrimenti fisici; ma ne possono assimilare l’aroma ed il profumo con cui rinforzano la loro costituzione eterica, ritardandone la disintegrazione.

Quanto esposto ci mostra ancora una volta che non vi è nessun motivo valido per scusarci dal fatto di aver trasgredito le leggi divine, così come non possiamo evitare una scottatura se mettiamo la mano su una stufa accesa, non importa il movente per cui lo abbiamo fatto. Tuttavia, nei casi in cui il medium ha obbedito a motivi puri o a una nobile devozione, è difficile che un elementale possa permanere per lungo tempo nel suo guscio astrale così usurpato; esso si stanca rapidamente per lo sforzo che deve fare per sostenerlo e cerca un altro ambiente più conforme alla sua natura.

<h3 id="il-pericolo-di-un-attacco-di-rabbia">Il pericolo di un attacco di rabbia</h3>

Talvolta, in un attacco d’ira, la violenza del carattere e la passione surriscaldano il sangue al punto di scacciare lo spirito al di fuori dei suoi Corpi. Si descrive questo fenomeno dicendo che la persona ha “perso la testa”, ossia è divenuta incapace di ragionare ed “ha perso il controllo di sé”. Lo spirito ha perso il controllo dei suoi veicoli ed essi vagano pazzamente, privi della sua guida preziosa.

Quando capitano tali eccessi si corre un grandissimo pericolo. Infatti, prima ancora che il possessore rientri nel proprio Corpo fisico, qualche spirito privo di veicoli se ne può impadronire, escludendone il proprietario. Questa condizione viene chiamata “possessione”.

Pertanto è solo l’uomo che conserva la sua calma, e non permette alle emozioni di travolgerlo, che può ritenersi protetto e ragionare in modo corretto.

<h3 id="conclusione">Conclusione</h3>

Va sottolineato che, mantenendo un atteggiamento spirituale positivo, non correremo mai il rischio di essere ossessionati, perché così facendo rinforziamo la nostra personalità allontanando il pericolo di ogni intrusione.

Chi frequenta le sedute spiritiche, dovendo mantenere un atteggiamento passivo, corre il serio pericolo di essere ossessionato. Pertanto ogni persona che abbia tendenza ad essere ricettiva psichicamente, dovrebbe evitare di assistere a sedute del genere e, nello stesso tempo, evitare l’uso della sfera di cristallo e astenersi dall’evocare gli spiriti con qualsiasi oggetto o sistema.

Va anche ricordato che ogni tentativo di contattare i defunti è deplorevole, perché coloro che sono passati nell’al di là hanno dei compiti da svolgere e i tentativi di richiamarli disturbano il loro lavoro.

<h3 id="bibliografia">Bibliografia</h3>

Obsession, depliant n. 32 della Rosicrucian Fellowship.

Augusta Foss Heindel, Eartbound.

Max Heindel, La Cosmogonia dei Rosacroce.

Max Heindel, La Trama del destino.

Max Heindel, Principi occulti di salute e guarigione.

Max Heindel, La Filosofia Rosacroce in domande e risposte (vol. 1).

<h3 id="letture-suggerite">Letture suggerite</h3>

<strong>Amedeus Voldben, Il Protettore invisibile.</strong> Edizioni Mediterranee.

Oggi la solitudine è un male assai diffuso. Nelle grandi città vi sono condomini con decine di famiglie, ma gli abitanti non si conoscono tra loro. Eppure l’uomo non è mai solo, con lui è sempre il suo Angelo custode, detto anche Protettore invisibile, pronto ad aiutarlo nei momenti difficili e nelle varie necessità.

In questo libro, pieno di verità e saggezza, l’autore aiuta a riconoscere questa divina presenza in noi e ad affidarsi ad essa con serena fiducia e ben riposta speranza.

<strong>Amadeus Voldben, Le influenze negative</strong>. Edizioni Mediterranee (Roma).

Un libro che aiuta a scoprire il mondo delle influenze, non sempre positive, che ci circonda costantemente. Vengono anche affrontate diverse pratiche di difesa, questo permetterà ad ognuno di noi di prendere le necessarie precauzioni, vivendo nella Luce e nell’Amore: uniche vere difese dalle forze negative.