---
title: "Vrijmetselarij en Katholicisme"
language: "nl"
original_title: "Freemasonry and Catholicism"
original_language: "en"
author: "Max Heindel"
original_source_file: "freemasonry-and-catholicism.md"
---

<h1 id="freemasonry-and-catholicism">Vrijmetselarij en Katholicisme</h1>

Max Heindel [1865-1919] 

AN EXPOSITION OF THE COSMIC FACTS UNDERLYING THESE TWO GREAT INSTITUTIONS AS DETERMINED BY OCCULT INVESTIGATION

THE ROSICRUCIAN FELLOWSHIP  
International Headquarters  
P.O. Box 713  
Oceanside, California, 92054, U.S.A.  

### <h3 id="table-of-contents">Inhoudsopgave</h3>

- [1. Lucifer, de opstandige engel](#part-1)
- [2. De vrijmetselaarslegende](#part-2)
- [3. De koningin van Sheba](#part-3)
- [4. Het gieten van de ‘Zee’](#part-4)
- [5. Het mysterie van Melchisedek](#part-5)
- [6. Geestelijke alchemie](#part-6)
- [7. De steen der wijzen, wat dat is en hoe die gemaakt wordte](#part-7)
- [8. Het pad van inwijding](#part-8)
- [9. Harmagedon,14 de grote strijd en het komende tijdperk](#part-9)
- [Samenvatting](#summary)

### <h3 id="part-1">1. Lucifer, de opstandige engel</h3>

De Rosicrucian Fellowship heeft als doel kennis bij te brengen, opbouwend en voorkomend te zijn, ook tegenover hen van wie zij verschillen of die opzettelijk willen misleiden; nooit te schimpen noch wrevel of haat te uiten. Wij respecteren de rooms-katholieke godsdienst, die in wezen even goddelijk is als de esoterische vrijmetselarij. Beide hebben hun oorsprong in de grijze oudheid. Beide werden in het leven geroepen om het verlangen van de strevende ziel te bevorderen. Beide hebben op aarde een boodschap en een opdracht te vervullen die niet direct herkenbaar is, omdat het door de mens gemaakte ceremonieel als stelsel, in beide de goddelijke kern heeft verborgen. Het doel van dit boek is deze sluiers weg te nemen en het kosmische doel van deze beide grote organisaties duidelijk te maken, die helaas ook nu nog vijandig tegenover elkaar staan. Hier wordt geen poging ondernomen hen te verzoenen. Want hoewel zij beide het doel hebben de emancipatie van de geest te bevorderen, zijn hun werkwijzen toch heel verschillend. De kenmerken van de geest door de ene methode aangekweekt zijn in feite zeer verschillend van de eigenschappen van de geest die in de andere school worden gevormd. Daarom moet deze strijd doorgaan tot er beslist is wie de harten van de mensen gewonnen heeft. Het gaat hier echter niet om het voortbestaan van het maçonnieke of het rooms-katholieke instituut, maar de uitslag van deze strijd bepaalt de manier waarop de mensheid in de resterende perioden van haar ontwikkeling zal worden opgeleid. Ik zal proberen om de kosmische oorsprong van beide instituten aan te tonen, het doel van elk, en de opleiding waarvan zij zich bedienen als deze opzet slaagt; en bovendien de resultaten voor de geest die men van beide methoden verwachten kan. Ik ben geen vrijmetselaar en ben dus vrij te zeggen wat ik weet zonder bang te hoeven zijn mij niet aan mijn verplichtingen te houden. Maar ik ben een vrijmetselaar in mijn hart en daarom ronduit tegen het katholicisme. 

Ik ben niet fanatiek, noch blind voor de verdiensten van het roomskatholieke geloof. De katholiek is net zo goed mijn broeder als de vrijmetselaar. Ik wil geen afkeurend of onvertogen woord over dit geloof zeggen, of tegen hen die er naar leven. Mocht dit uit een of andere passage zo schijnen, dan is dat het gevolg van onoplettendheid. U dient te bedenken dat ik scherp onderscheid maak tussen de katholieke organisatie en het geloof, hoewel ik de priesters ook als mijn broeders beschouw. Ik wil niemand beschuldigen, want ik ken mijn eigen tekortkomingen. Mijn oppositie is dus niet persoonlijk maar geestelijk en dient dus door middel van de rede gevoerd te worden. Ik ben er vast van overtuigd dat het voor het welzijn van de mensheid het beste is als de vrijmetselaars winnen. Ik ben er daarom niet zeker van of ik de katholieke kant wel zonder bevooroordeeld te zijn voorstel. Ik vraag daarom aan u aan te nemen dat ik zal proberen eerlijk te zijn. Van de kosmische waarheden ben ik overtuigd, maar er bestaat kans op vooroordeel aan mijn kant. Laat daarom iedereen zijn verstand gebruiken en mijn beweringen toetsen. Dus: Onderzoek alles en behoud het goede. 

Voor geestelijke mysteriën geeft de wet van overeenkomst altijd de oplossing. Hoewel de vrijmetselarij en het katholicisme niet vóór de Aardeperiode ontstaan, is hun oervorm al in de daaraan voorafgaande perioden te vinden. Ik zal daarom in het kort de belangrijkste feiten noemen. 

In de Saturnusperiode was de aarde in wording duister. Warmte, wat het eerste teken van het steeds onzichtbare vuur is, was toen het enige zichtbare element. De zich ontwikkelende mens was mineraalachtig, het enige, lagere rijk van zich ontwikkelend leven. Overal was eenheid waarneembaar. De Heren van het Verstand, die toen mensachtig waren, vormden met elkaar een eenheid. 

In de westerse wijsheidsleer wordt de Vader de hoogste ingewijde van de Saturnusperiode genoemd. 

In de Zonneperiode ontstond de oorsprong van het nieuwe element lucht, dat samensmolt met het ware vuur, dat altijd onzichtbaar is, en zich in de Saturnusperiode als hitte openbaarde. Toen God zei: ‘Er moet licht komen,’ barstte het vuur in vlammen uit en werd de duistere wereld een schitterende bol van lichtgevende vuurmist. 

Let op het verschil tussen vuur en vlammen. In alles ligt sluimerend vuur verborgen en wordt op verschillende manieren tot licht aangewakkerd: zoals door een slag van een hamer op een steen, of door hout tegen hout te wrijven, en door scheikundige werking. Dit geeft ons een aanwijzing over het wezen en bestaan van de Vader die niemand ooit heeft gezien, [1 Joh. 4:12] maar geopenbaard is in het licht van de wereld, de Zoon, die de hoogste ingewijde van de Zonneperiode is. Zoals het onzichtbare vuur in de vlam tot uitdrukking komt, zo woont de volheid van de Vader in de Zoon. Zij zijn één, zoals het vuur één is met de vlam, waarin zij zichtbaar wordt. Dit ligt ten grondslag aan iedere ware zon- of vuuraanbidding. Iedereen kijkt verder dan het stoffelijke symbool en vereert onze Vader die in de hemelen is. De esoterische vrijmetselaars van vandaag houden aan dit geloof in vuur nog even sterk vast als in het verre verleden. 

Zo zien wij dat de eenheid, die in de Saturnusperiode gold, zich in de Zonneperiode voortzette. De mensachtigen van die tijd hebben zich nu ontwikkeld tot de luisterrijke aartsengelen. Sommigen van hen waren verder gevorderd dan de anderen, maar onder hen heerste geen vijandschap. Onze tegenwoordige mensheid had zich tot een plantachtig stadium ontwikkeld en was niet veel hoger dan de nieuwe levensgolf die in de Zonneperiode begon, en ook hier heerste eenheid. 

In de Maanperiode ontwikkelde zich door het contact van de verhitte bol met de koude ruimte, vocht en barste de strijd der elementen in al zijn hevigheid los. De verhitte vuurbol probeerde het vocht te verdampen en naar buiten te drijven en deed een vacuüm ontstaan om zijn oorspronkelijke staat te bewaren en ongestoord te kunnen branden. In de natuur bestaat echter geen lege ruimte. Dus condenseerde de uitgedreven stoom zich op enige afstand van de verhitte bol en werd door de kou van de ruimte weer naar binnen gedreven om opnieuw te verdampen en naar buiten te worden gedreven, wat zo tijden onafgebroken doorging. Het leek op tennisspel tussen de afzonderlijke geestelijke hiërarchieën die de verschillende rijken vormen en deel uitmaken van de vuursfeer en de kosmische ruimte die een uitdrukking van de homogene Absolute Geest is. De vuurgeesten streven ijverig naar uitbreiding van bewustzijn, maar het Absolute1 blijft altijd in het onzichtbare gewaad van de kosmische ruimte gehuld. In het Absolute zijn alle krachten en mogelijkheden latent of onzichtbaar aanwezig. Hij streeft ernaar om elke poging tot nutteloos verbruik van latente krachten als dynamische energie - die voor de ontwikkeling van een zonnestelsel nodig is - te belemmeren en te verhinderen. Water is het middel dat hij gebruikte om het vuur van de actieve geesten te doven. Het gebied tussen de verhitte kern van de afgescheiden geestsfeer, en het punt waar zijn persoonlijke sfeer de kosmische ruimte ontmoet, is het strijdperk van zich ontwikkelende geesten in verschillende stadia van ontwikkeling. 

() - 1 Het Absolute, het ene Bestaan, is het aller Hoogste Goddelijke wezen. Hieronder staat Het Opperwezen, de grote bouwmeester van het heelal. Daaronder volgt de drie-enige God, de bouwmeester van ons zonnestelsel. Zie: De wereldbeschouwing der Rozenkruisers, hoofdstuk 5. 

In de Maanperiode waren de tegenwoordige engelen mensachtig, en de hoogste ingewijde is de heilige Geest of Jehova. 

Evenals onze mensheid en de andere rijken op aarde door de tegenwoordige elementen op uiteenlopende manier worden beïnvloed, zodat sommigen van warmte houden en anderen van koude, sommigen bij vochtigheid goed groeien waar andere droogte nodig hebben, zo hadden in de Maanperiode sommige engelen verwantschap met water, terwijl andere daar een afschuw van hadden en meer van vuur hielden. 

De voortdurende wisseling van verdamping en condensatie van het vocht dat de vurige kern omgaf, bracht uiteindelijk een korst voort. Het was de bedoeling van Jehova om uit deze rode aarde, in de Bijbel vertaald als Adam, vormen te kneden waarin hij de vurige geesten kon opsluiten en doven. Om dit doel te bereiken zond hij zijn scheppend woord uit, en de oertypen van vissen, gevogelte en alle andere levende wezens, met inbegrip van de primitieve menselijke vorm, verschenen, alle door zijn engelen geschapen. Op deze manier hoopte hij al wat leefde en zich bewoog aan zijn wil ondergeschikt te maken. Maar een minderheid van de engelen kwam tegen dit plan in verzet. Zij hadden een te grote verwantschap met vuur om water te kunnen verdragen en weigerden de vormen te scheppen, zoals hun bevolen was. Daarmee beroofden zij zich bovendien van de gelegenheid zich volgens de gebruikelijke manier te ontwikkelen en werden zij een afwijking in de natuur. Omdat zij zich aan het gezag van Jehova hadden onttrokken, moesten zij proberen hun ontwikkeling op hun eigen manier te bereiken. Hoe dit door Lucifer, hun grote Leider, tot stand kwam, zal later duidelijk worden. Op dit moment is het voldoende om te weten dat in de Aardeperiode, verscheidene planeten van verschillende samenstelling werden gevormd om als geschikte omgeving voor de ontwikkeling van de verschillende groepen geesten te voorzien. De engelen werden onder Jehova aan het werk gezet met de bewoners van alle planeten die manen hadden, terwijl de luciferische geesten op de planeet Mars verblijf hielden. Op aarde is de engel Gabriël de vertegenwoordiger van de maanhiërarchie die onder leiding staat van Jehova. De engel Samaël is de afgezant van de martiale krachten onder leiding van Lucifer. Gabriël - die de geboorte van Jezus aan Maria verkondigde – en zijn maanengelen, zijn daarom de schenkers van stoffelijk leven, terwijl Samaël en zijn schare van Mars, de engelen van de dood zijn. 

Zo ontstond in de flauwe ochtendschemering van deze kosmische dag de tweespalt. Datgene wat wij nu vrijmetselarij noemen, is [dus] een poging van de hiërarchen van het vuur - de luciferische geesten - om ons, de gekerkerde geest - licht te brengen, opdat wij daardoor zien en weten. Katholicisme behoort tot de werkzaamheden van de hiërarchen van het water, en zij plaatsen wijwater bij de tempeldeuren om de geesten, die verlichting en kennis zoeken, het geloof in Jehova in te prenten. 

Evenals gezegd wordt dat de lentenachtevening met de eerste graad van de Ram samenvalt - het doet er niet toe in welk sterrenbeeld zij door precessie vallen mag - zo ook is het punt waarop het menselijk zaadatoom uit de onzichtbare wereld komt en door Jehova, de maangod van de voortplanting - door tussenkomst van zijn afgezant, de engel Gabriël, begonnen wordt - esoterisch bezien de eerste graad van de Kreeft. Dit is het hoofdteken van de waterdriehoek, dat wordt beheerst door de maan. Daar vindt de conceptie plaats. Maar als de vorm alleen uit water en zijn samengegroeide massa zou zijn opgebouwd, dan zou de geest nooit tot geboorte kunnen komen. Daarom dringt vier maanden later – als het embryo het ontwikkelingsstadium van het tweede teken van de waterdriehoek bereikt heeft, Schorpioen, het teken van het achtste huis, dat de dood symboliseert, Samaël, de onverschrokken afgezant van de luciferische geesten, het waterige gebied van de maanhiërarchie binnen en plaatst de vurige vonk van de geest in de onbeweeglijke vorm om die te doordringen, levend te maken en te vormen tot een uitdrukking van zichzelf. 

Het zilveren koord, dat vanaf het moment van conceptie vanuit het zaadatoom van het grofstoffelijk lichaam - dat zich in het hart bevindt - gegroeid is, wordt met het deel dat uit de centrale draaikolk van het begeertelichaam - in de lever gelegen - ontsproten is, samengevoegd. Zodra het zilveren koord aan het zaadatoom van het levenslichaam, gelegen in de zonnevlecht, wordt vastgemaakt, sterft de geest voor wat zijn leven in de geestelijke werelden betreft en maakt het lichaam levend dat hij in zijn komend leven op aarde moet gaan gebruiken. Dat leven op aarde duurt, totdat de loop van de gebeurtenissen - waarvan een afschaduwing op het rad van het leven, de horoscoop, geworpen wordt - voltooid is. Als de geest opnieuw het rijk van Samaël, de engel van de dood, het achtste huis, bereikt, wordt het zilveren koord losgemaakt en keert de geest weer tot God, de schenker ervan, terug, totdat het aanbreken van een nieuwe levensdag in de school op aarde hem tot een nieuwe geboorte lonkt om meer bedrevenheid in de ambachtskunst van tempelbouw te verkrijgen. 

Ongeveer vijf maanden na het levend worden, als het laatste waterteken de Vissen gepasseerd is, richt Samaël, de vertegenwoordiger van Lucifer, de kracht van het vuurteken Ram waarin Mars positief gepolariseerd is, zodanig dat onder de impuls van haar dynamische energie het vruchtwater uit de baarmoeder wegvloeit en de gekerkerde geest in de stoffelijke wereld wordt vrijgelaten om de strijd om het bestaan aan te gaan. Men kan dan blindelings zijn hoofd tegen de kosmische krachten stoten die door het eerste vuurteken, Aries, de Ram, getypeerd worden, symbool van brute kracht die door de minst ontwikkelde rassen wordt gebruikt om levensproblemen op te lossen. Of men kan de modernere manier van sluwheid kiezen als middel om anderen te overheersen, wat door het tweede vuurteken, Leo, de Leeuw, de koning van de dieren, wordt aangegeven. Of men kan misschien boven de dierlijke aard uitrijzen en met de boog van geestelijke aspiratie, getypeerd door het laatste vuurteken Sagittarius, de Centaur of Boogschutter, op de sterren mikken. De Boogschutter komt na het waterteken Schorpioen, een waarschuwing dat iedereen die dat laatste stadium probeert te bereiken om zijn goddelijk recht van keuze en zijn aanspraak op de naam phree-messen dat wil zeggen zoon van vuur en licht, te laten gelden, er zeker van kan zijn dat men de angel van de Schorpioen in de hiel zal voelen, die hem of haar voort zal drijven naar het pad waar mensen wijs worden als slangen. Uit deze groep wordt de mystieke vrijmetselaar gekozen, een groep die bestaat uit mensen die de onbedwingbare moed hebben om te durven, de onverflauwde geestkracht om te doen en het diplomatieke onderscheid kunnen maken om te zwijgen. 

### <h3 id="part-2">2. De vrijmetselaarslegende</h3>

Elke esoterische beweging heeft haar legende die in symbolentaal haar plaats in de kosmische orde beschrijft en het ideaal dat zij probeert te verwezenlijken. Uit het Oude Testament, dat de mysterieleer van de Atlantiërs bevat, vernemen wij dat de mensheid mannelijk-vrouwelijk, tweeslachtig geschapen was en dat iedereen in staat was zijn soort, zonder medewerking van een ander, voort te planten, zoals dat bij sommige planten nog het geval is. Later, zo wordt ons meegedeeld, nam Jehova één pool van de scheppingskracht van Adam, de primitieve mensheid, weg en vanaf dat moment bestonden er twee geslachten. De esoterische leer vult die kennis aan door te zeggen dat het doel van die verandering was om die ene pool van de scheppingskracht voor het opbouwen van hersenen en een strottenhoofd te gebruiken, waardoor de mens kennis kan opdoen en zich in woorden kan uitdrukken. Het nauwe verband tussen hersenen, strottenhoofd en geslachtsorganen kan iedereen gemakkelijk waarnemen. Zoals de verandering van de jongensstem tijdens de pubertijd, de achteruitgang van het verstand door seksuele losbandigheid, en de slechte spraak van geestelijk gehandicapten, om er een paar te noemen. 

Volgens de Bijbel was het onze vroege voorouders verboden van de boom van de kennis te eten. Maar Eva, door de slang verleid, at er toch van en bracht later de man ertoe haar voorbeeld te volgen. Wie die slangen zijn en wat de boom van de kennis betekent kan eveneens aan bepaalde bijbelpassages ontleend worden. Zo staat er geschreven dat Christus zijn leerlingen aanmoedigde ‘scherpzinnig als een slang en onschuldig als een duif’ te zijn. De vervloeking na de bekentenis van Adam en Eva uitgesproken, houdt in dat zij haar kinderen met zwoegen moet baren en dat de mens zal sterven. Gen. 3: 8-19. Voor bijbelgeleerden is het altijd een groot probleem te zien welk verband er ligt tussen het eten van een appel, de dood, en moeizaam bevallen. Als men bekend is met de kuise uitdrukkingen in de Bijbel wat de paring betreft in passages als: ‘Adam (be)kende Eva en zij baarde Kaïn’; Adam (be)kende Eva en zij baarde Abel’; ‘Hoe kan dat, omdat ik geen man beken?’ spreekt het vanzelf dat de ‘boom van de kennis’ een symbolische uitdrukking is voor de paring. Dan wordt eveneens duidelijk dat de slangen Eva leerden hoe te paren en dat Eva op haar beurt Adam voorlichtte. Daarom noemt Christus slangen schadelijk, ondanks dat hij hun wijsheid erkende. Om tot de kern hiervan door te dringen moet de esoterie te hulp worden geroepen die de slangen gelijk stelt aan de martiale luciferische geesten, heerser van het slangenteken Schorpioen. Zelfs de Egyptische farao’s droegen de uraeus, of het symbool van de brilslang of cobra, op hun voorhoofd als teken van de oorsprong van hun wijsheid. 

Als gevolg van dit ongeoorloofde gebruik van de scheppingsfunctie hield de mens op etherisch te zijn en kristalliseerde in de kleren van dierenvellen of het stoffelijk lichaam dat nu de goden, die in de onzichtbare werelden verblijven, voor hun gezicht verbergt; en hun smart over dit verlies was groot. 

Oorspronkelijk werd de voortplanting door de engelen, onder Jehova, geregeld. Die vond in grote tempels plaats, onder gunstige planetaire standen, en de baring was pijnloos, zoals onder wilde dieren het geval is waar de scheppingsfunctie niet voor zinnelijk genot wordt misbruikt. 

Het gevolg van dit onkundige en ongeoorloofde misbruik, dat door de luciferische geesten werd ingeluid, had degeneratie tot gevolg. 

Ons doel moet regeneratie, geestelijke wedergeboorte of herstel, zijn om de mens weer in het bezit van zijn verloren status als geestelijk wezen te herstellen en hem uit dit lichaam, onderhevig aan de dood, waarin hij nu gevangen zit, te bevrijden. Dood moet in onsterfelijkheid worden omgezet. 

Om dit te bereiken werd met de mens, toen hij uit de hof van God verbannen werd om in de woestijn van de wereld rond te zwerven, een verbond gesloten. Volgens dat plan werd er een tent of tabernakel gebouwd, naar een door God, Jehova, ontworpen opzet, met daarin een ark, symbool van de menselijke geest. De draagstangen werden nooit verwijderd om aan te tonen dat de mens op aarde een pelgrim is en niet eerder mag rusten tot zijn doel bereikt is. In de ark stond een gouden kruik met manna, mens, uit de hemel gevallen, evenals een opsomming van de goddelijke geboden waarnaar de mens, tijdens zijn tocht door de woestijn van de materie, moet leren leven. Die symbolische ark bevatte ook een toverstok, symbool van zijn geestelijke vermogens, de staf van Aäron genaamd, die nu in elk mens op zijn weg naar een rustige haven, de tempel van Salomo, latent aanwezig is. Het Oude Testament verhaalt eveneens hoe de mens op wonderbaarlijke manier geleid werd en er voor hem werd gezorgd. Hoe de mens, na de strijd met de wereld, vrede en voorspoed kreeg, door toedoen van de al genoemde koning Salomo. Kortom, ontdaan van alle opsmuk geeft het verhaal de belangrijkste punten van de neerdaling van de mens uit de hemel weer, zijn belangrijkste gedaanteverwisselingen, zijn overtreding van de wetten van Jehova, hoe hij in het verleden geleid werd en Jehova hem in de toekomst wil leiden, totdat hij het koninkrijk van de hemelen, het land van vrede, bereikt en zich opnieuw volgzaam aan de leiding van de goddelijke heersers overgeeft. 

De maçonnieke legende vertoont zowel overeenkomsten als verschillen met het bijbelverhaal. De legende verhaalt dat Jehova Eva schiep, dat de luciferische geest Samaël met haar samenkwam, maar door Jehova verdrongen werd en gedwongen werd haar te verlaten vóór de geboorte van haar zoon Kaïn, die dus de zoon van een weduwe was. Daarop schiep Jehova Adam om de echtgenoot van Eva te worden en uit hun verbintenis werd Abel geboren. Dus vanaf het begin [van de Aardeperiode] zijn er twee soorten mensen op aarde. De ene door de luciferische geest Samaël verwekt en dus van halfgoddelijke aanleg, doortrokken van de gedreven martiale geestkracht, van dit goddelijke voorgeslacht geërfd, is ondernemend, vooruitstrevend, in het bezit van veel initiatief, maar afkerig van dwang en gezag, hetzij menselijk of goddelijk. Deze categorie mensen is niet geneigd iets op goed geloof aan te nemen, zij willen alles met hun verstand bewijzen. Zij hebben meer vertrouwen in daden dan in geloof. Door hun onverschrokken moed en onuitputtelijke energie hebben zij de ongebaande woestenij van de wereld in een hof vol leven en schoonheid veranderd, zo prachtig dat de zonen van Kaïn Gods lusthof, het koninkrijk van de hemelen, waaruit zij door de maangod Jehova verbannen waren, vergeten hebben. Tegen hem zijn zij voortdurend in opstand omdat hij hen met het kabeltouw van de navelstreng vastgebonden heeft. Zij hebben hun helderziendheid verloren en zitten gevangen in het voorhoofd, op de plaats waar gezegd wordt dat Kaïn gebrandmerkt werd. Zij moeten als verloren zonen in de betrekkelijke duisternis van de stoffelijke wereld rondzwerven, onbewust van hun hoge en edele afkomst, totdat zij de deur van de tempel vinden en om licht vragen en dit ook krijgen. Als phree-messen of kinderen van het licht leren zij, zonder het geluid van hamerslagen, een nieuwe tempel te bouwen. Als zij dat geleerd hebben mogen zij naar vreemde landen reizen om meer van dat handwerk te leren. Met andere woorden, wanneer de geest beseft dat hij ver van zijn hemels thuis is, een verloren zoon, gevoed met het onbevredigende kaf van de materiële wereld; als hij beseft dat hij zonder de Vader arm, naakt en blind is; als hij aan de deur van de mystieke tempel, zoals die van het Rozenkruis, klopt en om licht vraagt, en na vereiste geschiktheid het gewenste onderricht ontvangt en een etherisch zielenlichaam, een tempel of huis eeuwig in de hemel bouwt, dat zonder het geluid van hamerslagen gemaakt is; als die naaktheid met onze hemelse woning overkleed wordt (zie: 2 Kor. 5:1- 4) ontvangt de neofiet het woord, de toverspreuk tot de geestelijke werelden en leert hij in vreemde streken in de geestelijke werelden te reizen. Daar maakt hij in hemelse sferen zielenvluchten en bereidt zich onder de directe leiding van de grote Architect van het heelal, die hemel en aarde geschapen heeft, voor op hogere graden. 

Dat is de geaardheid van de zonen van de weduwe, die zij van hun goddedelijke voorvader Samaël geërfd hebben en die hij aan hun stamvader Kaïn doorgegeven heeft. Hun voorbije verleden is een strijd tegen ongunstige omstandigheden, maar hun succes is de overwinning over al deze tegenwerkende krachten, waaraan zij zich - door ontembare moed en voortdurende inspanning, niet belemmerd door tijdelijke nederlagen - ontworsteld hebben. 

Terwijl Kaïn, door goddelijke eerzucht gedreven, het land bewerkte om twee grassprietjes te laten groeien waar er voorheen maar één stond, voelde Abel - de menselijke nakomeling van menselijke ouders, die door Adam en Eva zelf een schepsel van Jehova was – daarentegen drang noch rusteloosheid. Hij was volkomen tevreden met het hoeden van de schapen, die eveneens schepselen van God zijn, om door zonder veel werk en het nemen van initiatief, uit de opbrengst van de door God gegeven vermeerdering van de kudde, in zijn onderhoud te voorzien. Die volgzame houding beviel Jehova buitengewoon omdat hij angstvallig gesteld was op zijn recht van Schepper. Daarom aanvaardde hij met genoegen het offer van Abel, dat zonder moeite of eigen initiatief was verkregen. Maar hij versmade het offer van Kaïn, omdat het aan diens eigen goddelijk scheppingsinstinct – verwant aan dat van Jehova – te danken was. Toen sloeg Kaïn Abel dood. Maar daarmee roeide hij de volgzame schepselen van Jehova niet uit. Want in de Bijbel staat dat Adam Eva nog eens bekende en zij Set baarde, die dezelfde eigenschappen bezat als Abel, en die op zijn afstammelingen overbracht, die tot op heden doorgaan met in alles op de Heer te vertrouwen, en die door geloof leven en niet door daden. Door zich met ijver en energie aan wereldse zaken te wijden zijn de zonen van Kaïn wereldwijs geworden, en hebben op die manier de wereldlijke macht veroverd. Zij zijn de leiders op industrieel gebied en meesters in staatkunde. De zonen van Set, die om leiding naar de Heer opzien, zijn de poort voor goddelijke en geestelijke wijsheid geworden; zij vormen het priesterschap. De verbittering tussen Kaïn en Abel heeft zich onder hun respectievelijke nakomelingen van geslacht op geslacht voortgezet. Dit kan ook niet anders, omdat de ene groep, als wereldse heersers, er naar streeft door onderwerping van de materiele wereld, de mensheid tot stoffelijk welzijn te brengen; terwijl de priesterschap, in haar rol van geestelijke leiders, er bij haar volgelingen op aandringt zich van de slechte wereld, het aardse tranendal, af te keren en voor troost naar God op te zien. De ene richting streeft ernaar meesterbouwers af te leveren, vaardig in het hanteren van het gereedschap waarmee zij hun levensonderhoud aan de aarde kunnen ontworstelen, die door hun goddelijke tegenstander Jehova vervloekt was. De andere richting brengt meester-magiërs voort, vaardig in het gebruik van de spraak om God aan te roepen. Door het gebruik van hun spraak worden zij door de zwoegers in hun levensonderhoud voorzien en smeken zij voor zichzelf en hun kerkelijke gemeente de hemel af, voor als zij doodgaan. 

Voor wat de toekomst betreft die de zonen van Kaïn en hun volgelingen wacht, is de tempellegende ook veelzeggend. Zij verhaalt dat de afstammelingen van Kaïn waren: Metusalem de uitvinder van het schift; Tubal Kain, een bekwaam vakman met metalen; en Jubal, die muziek in het leven riep. Kortom, de zonen van Kaïn zijn de grondleggers van kunst en ambacht 2. Toen Jehova dus Salomo, een afstammeling uit het geslacht van Set, uitkoos om een huis voor zijn eer te bouwen, ontlook de verheven geestelijkheid van een lange reeks van door God geleide voorvaderen in het ontwerp van de schitterende tempel, die de tempel van Salomo wordt genoemd, hoewel Salomo alleen maar het middel was om het goddelijke ontwerp, dat door Jehova aan David was geopenbaard, uit te voeren. Salomo was echter niet in staat het goddelijke ontwerp in stoffelijke vorm te volbrengen. Daarom moest hij een beroep doen op koning Hiram van Tyrus, een afstammeling van Kaïn, die Hiram Abiff 3 uitkoos, de zoon van een weduwe, zoals alle vrijmetselaren nu nog, in navolging van hun goddelijke voorvader, genoemd worden. Hiram Abiff werd toen bouwmeester van de schare bouwlieden. In hem waren alle vaardigheden en ambachten van alle zonen van Kaïn die hem vóór waren gegaan, tot bloei gekomen. Hij overtrof allen in het uitvoeren van materiële arbeid. Zonder die bedrevenheid zou het ontwerp van Jehova voor altijd een goddelijke droom zijn gebleven en nooit een tastbare werkelijkheid. De wereldse scherpzinnigheid van de zonen van Kaïn was voor de voltooiing van deze tempel even noodzakelijk als het geestelijke ontwerp van de zonen van Set. Daarom verenigden beide groepen tijdens de tempelbouw hun krachten, waarbij de verborgen vijandschap onder een oppervlakkig vertoon van vriendschap verscholen bleef. Dit was in feite een eerste poging hen te verenigen. Als die was gelukt zou de wereldgeschiedenis vanaf die tijd heel anders verlopen zijn. 

() - 2 Het woord ‘craft’ is ambacht, en met ‘the Craft’ wordt de vrijmetselarij bedoeld. 

() - 3 De naam Hiram Abiff wordt verschillend geschreven. In 2 Kron. 2:13- 14 heette hij in de oude vertaling van 1948 Huram-Abi, in de nieuwste vertaling 2007, Churam-Abi. Zie ook 2 Sam. 5:11 [Hiram, respectievelijk Chiram]. 

De zonen van Kaïn, die van de vurige luciferische geesten afstamden, waren natuurlijk uiterst bedreven in het gebruik van vuur. Met behulp van vuur werden de door Salomo en zijn voorvaderen verzamelde metalen omgesmolten tot altaren, wasbekkens en allerlei soorten vaatwerk. Onder leiding van Hiram Abiff bouwden de bouwlieden zuilen en de daarop rustende gewelven. Het machtige bouwwerk naderde zijn voltooiing toen Hiram aanstalten maakte om de ‘Zee’, zijn meesterwerk, dat zijn prestatie moest bekronen, te gieten. Tijdens de uitvoering van dit grootse werk, kwam het verraad van de zonen van Set aan het licht en dwarsboomden zij het goddelijke verzoeningsplan. Zij probeerden het door Hiram Abiff gebruikte vuur met hun natuurlijk wapen, water, te blussen, waarin zij bijna slaagden. De gebeurtenissen die tot deze ramp leidden, de betekenis hiervan en hun gevolgen, worden in het volgende hoofdstuk verhaald. 

### <h3 id="part-3">3. De koningin van Sheba 4</h3>

() - 4 In 1 Kon. 10:1 wordt zij in de nieuwe vertaling de koningin van Seba genoemd. Zie 1 Kon. 10:1-13 en 2 Kron. 9:1-12. De herzien Statenvertaling van 2010 heeft Sjeba. 

Voor de niet ingewijden is de vrijmetselaarslegende omvangrijk, breedvoerig, zelfs alledaags en ogenschijnlijk vergezocht en fantastisch, omdat zij er niet in slagen de verborgen betekenis, die achter de woorden schuilgaat, te ontdekken. Hier worden alleen die fragmenten er uitgelicht die op het onderwerp betrekking hebben. 

De gebeurtenissen die tot de samenzwering tegen de bouwmeester Hiram Abiff leidden en zijn hoogtepunt met zijn moord bereikte, begonnen met de komst van de koningin van Sheba, die tot het hof van koning Salomo door de verhalen over diens geweldige wijsheid en de pracht van de tempel waarin hij was betrokken, werd aangetrokken. Het verhaal gaat dat zij kwam, beladen met prachtige geschenken, en dat zij in het begin zeer onder de indruk was van Salomos wijsheid. Maar zelfs in de Bijbel, geschreven vanuit het standpunt van de Jehovistische hiërarchieën, wordt er op gezinspeeld dat zij aan het hof van Salomo iemand zag, die knapper was dan hij, maar hier laat het verhaal het erbij.5 Haar huwelijk met Salomo werd nooit voltrokken, anders zou de naam vrijmetselaar allang uit de herinnering zijn verdwenen en het merendeel van de mensen, nu volgzame volgelingen van de heersende Kerk, zonder vrije wil, keuze of rechten zijn. Evenmin kon de koningin toestemming krijgen om Hiram te huwen, die de wereldse macht vertegenwoordigde, anders zou de godsdienst vernietigd zijn. Zij moet op de bruidegom wachten die de goede eigenschappen van Salomo en Hiram in zich verenigt, maar van hun zwakheden gezuiverd is. Want de koningin van Sheba stelt de samengestelde ziel van de mensheid voor. Na de voltooiing van het werk uit onze ontwikkelingsperiode is zij de bruid, terwijl Christus, die Paulus naar de ordening van Melchisedek een hogepriester noemde6 en het dubbele ambt van geestelijk en wereldlijk leider zal vervullen, waar hij zowel koning als priester is, voor het eeuwige welzijn van de hele mensheid die nu nog geknecht wordt, hetzij door Kerk of Staat. En of zij het zich bewust is of niet, wacht zij op de dag van haar bevrijding, symbolisch voorgesteld als het duizendjarige rijk waarin een prachtige stad, het nieuwe Jeruzalem, de stad van de vrede is. Hoe eerder die samensmelting tot stand kan komen des te beter dit voor de mensheid is. Daarom werd hiertoe een poging gedaan op het moment en de plaats waarvan in de legende wordt gezegd dat zij het toneel van Salomos en Hirams liefdesepisode vormde. Daar kwamen de beide inwijdingsorden samen voor het voltrekken van een bepaalde poging tot samensmelting, die symbolisch de Zee wordt genoemd, een poging die toen voor het eerst werd beproefd. Het kon op geen eerder moment tot stand worden gebracht omdat de mensheid toen nog onvoldoende ontwikkeld was. Op dat moment leek het erop dat de gezamenlijke poging van beide scholen die taak konden volbrengen. Als bij beide niet het verlangen had bestaan de ander uit de genegenheid van de symbolische koningin van Sheba - de ziel van de mensheid - te verdringen, hadden zij er misschien in kunnen slagen een rechtvaardige vereniging tussen Kerk en Staat te verwezenlijken en zou de ontwikkeling van de mens waarschijnlijk versneld vooruit zijn gegaan. Maar zowel Kerk als Staat hielden angstvallig vast aan hun verworvenheden. De Kerk wilde alleen samengaan op voorwaarde dat zij al haar vroegere macht over de mensen zou behouden en bovendien die van de wereldlijke regering erbij zou krijgen. De Staat was op dezelfde manier egoïstisch, vandaar dat de koningin van Sheba, de mensheid als geheel, nog steeds ongehuwd is. De vrijmetselaarslegende verhaalt de geschiedenis van die poging en haar mislukking als volgt: 

() - 5 Zowel in de Engelse als Nederlandse vertaling heb ik deze opmerking niet kunnen vinden. 

() - 6 Hebreeën 5:10. 

Nadat men aan de koningin van Sheba het schitterende paleis van Salomo had getoond en haar met een veelheid aan geschenken in goud en smeedwerk overstelpt had, vroeg zij ook of zij de prachtige tempel mocht zien, die zijn voltooiing naderde. Zij was verbaasd bij het zien van dit grootse bouwwerk, maar verwonderde zich over de schijnbare afwezigheid van werkvolk en de stilte die er heerste. Daarom verzocht zij Salomo de werklieden bijeen te roepen zodat zij kon zien wie dit wonder volbracht hadden. Maar hoewel de dienaren van Salomo in zijn paleis de geringste wens van hun vorst gehoorzaamden, en hoewel hij door Jehova aangewezen was om de tempel te bouwen, waren de werklieden niet aan zijn gezag onderworpen. Zij waren alleen gehoorzaamheid verschuldigd aan iemand die het woord en het teken bezat. Daarom verscheen er niemand toen Salomo hen riep en de koningin van Sheba moest hier wel uit opmaken dat dit buitengewone wonder door iemand anders, iemand die groter was dan Salomo, vervaardigd was. Daarom bleef zij er op aandringen deze koning van alle ambachten en zijn bewonderenswaardige helpers te zien, tot ongenoegen van Salomo die voelde dat hij in haar achting gedaald was. 

De tempel van Salomo is ons zonnestelsel die de grote levensschool voor de zich ontwikkelende mensheid is. De geschiedenis van haar verleden, heden en toekomst staat in de sterren geschreven, waarvan de hoofdlijnen door iedereen met een gezond verstand kan worden gelezen. Microkosmisch gezien stelt de tempel van Salomo het menselijk lichaam voor waarin de geïndividualiseerde geest of het ego bezig is zich te ontwikkelen, zoals God in het grote heelal. Zoals in het 5e hoofdstuk van 2 Korintiërs wordt verteld, wordt het werk in de ware tempel door onzichtbare machten zonder geluid van hamerslagen gebouwd en in alle stilte verricht. Evenals de tempel van Salomo, in al zijn pracht, voor de koningin van Sheba zichtbaar was, zo springt ook de moeizame arbeid van die onzichtbare krachten – zowel in het heelal als in de mens – meteen in het oog. Maar die krachten blijven zelf op de achtergrond en werken zonder vertoon. Zij verbergen zich voor iedereen die geen recht heeft hen te zien of te bevelen. Het verband tussen deze natuurkrachten en het werk dat zij in het heelal verrichten kan het best door een voorbeeld begrepen worden. Stel dat een timmerman een huis wil bouwen om dat zelf te bewonen. Hij kiest eerst een plek waar hij zijn huis wil bouwen, en brengt daar zijn materialen naartoe en begint, met gebruik van zijn gereedschap, een fundament te leggen. Geleidelijk aan verrijzen de muren, wordt het dak geplaatst, waarna het binnenwerk wordt voltooid tot het huis klaar is. Al die tijd dat hij aan het bouwen is, kijkt een hond – een intelligente geest die tot een andere levensgolf behoort – naar wat hij doet en ziet hoe het huis langzamerhand vorm aanneemt en zijn voltooiing nadert. Maar hij mist het nodige begrip van wat de man feitelijk doet en welk doel hij voor ogen heeft. Veronderstel nu, dat de hond niet in staat is de timmerman te zien of het geluid te horen dat zijn gereedschap maakt. Dan verkeert hij in dezelfde positie tot deze bouwmeester als de mensheid tot de Bouwheer van het heelal en de krachten die onder zijn leiding aan het werk zijn. Want de hond zou alleen zien hoe langzamerhand het materiaal samen wordt gevoegd en vorm aanneemt en hij uiteindelijk het voltooide gebouw ziet. De mens ziet eveneens de geluidloze groei van een plant, een zoogdier of een vogel, maar is niet in staat te zien wat die stoffelijke groei en de veranderingen in het zichtbare heelal veroorzaakt, omdat hij het onmetelijke leger van onzichtbare werklieden niet ziet dat in geluidloze stilte het werk doet om uiteindelijk deze resultaten voort te brengen. Zij reageren evenmin op het bevel van iemand die niet het teken en het woord bezit, ongeacht hoe hoog zijn status of positie in de wereld is. 

De geestelijke legt altijd de nadruk op de noodzaak van geloof, terwijl de staatsman de nadruk legt op, en zijn vertrouwen stelt in, het werk. Als geloof echter door arbeid vrucht draagt, bereiken wij het hoogste ideaal van uitdrukking. De mensheid mag en kan verheven gevoelens en briljante welsprekendheid bewonderen, maar als een Abraham Lincoln de boeien van een onderdrukt ras verbreekt of een Maarten Luther tot nut van gekluisterde menselijke geesten in opstand komt en voor hen godsdienstvrijheid tot stand brengt dan toont het uiterlijke gedrag van deze voorvechters een schoonheid van de ziel die men nooit waarneemt bij hen die met hun hoofd in de wolken zweven en bang zijn door daadwerkelijke arbeid aan de tempel van de mensheid, hun handen vuil te maken. Zij zijn niet de echte tempelbouwers, en zijn niet in staat bij het zien van die schitterende tempel, hier inspiratie uit te putten zoals door Manson in De dienstknecht in het huis7 wordt beschreven. Kennedy noemt hem Manson, man-zoon, wat kan betekenen dat hij hem als Mensenzoon, Son of Man, beschouwt, maar het kan ook betekenen dat hij Mason, metselaar bedoelt, want de dienstknecht in dat huis was ook een tempelbouwer. Deze toneelschrijver moet wel een zeer verheven inzicht hebben gehad toen hij het tafereel beschreef waar zijn dienstknecht, de werkman die van zijn werk houdt, de materieel ingestelde geestelijke, die vol afgezaagde gezegden zit, en even verachtelijk is als een witgepleisterd graf, vertelt van de tempel, die hij, de werkman, bezig is te bouwen. Deze scène is een esoterisch juweel en ik laat het ter overpeinzing volgen: 

() - 7 Charles Rann Kennedy: De dienstknecht in het huis, zedenspel in vijf bedrijven, Amsterdam 1926. 

‘Ik ben bang dat u het waarschijnlijk niet van praktisch belang vindt. Het moet op een bepaalde manier en onder bepaalde voorwaarden worden beschouwd. Sommige mensen zien het zelfs nooit. U dient te begrijpen dat dit geen levenloze hoop stenen en onbeduidend timmerhout is; HET IS IETS LEVENDS. 

Als u er binnentreedt, hoort u een geluid van een machtig gezang. Als u lang genoeg luistert, zult u horen dat het bestaat uit het kloppen van menselijke harten en uit de vage muziek van menselijke zielen, dat wil zeggen, als u oren hebt. Als u ogen hebt, zult u spoedig de kerk zelf zien, een opdoemend mysterie van vele vormen en schaduwen die niets dan van de vloer tot aan het gewelf opspringen. Niet het werk van een gewone bouwer. 

De pilaren rijzen omhoog als gespierde heldentorsen. Bekoorlijke gestalten van mannen en vrouwen zijn rondom in de gewelven uitgehouwen, sterk en onaantastbaar. Kinderkopjes kijken lachend om alle steunpilaren. De geweldige overspanning en gewelven lijken op ineengeslagen handen van kameraden, en boven in de wijde ruimte, staan de ontelbare gedachten gegrift van de dromers uit de hele wereld. 

Men gaat steeds voort er aan te bouwen, verder en hoger. Soms gaat het werk voort in diepe duisternis, dan weer in verblindend licht. Nu eens onder druk van onuitsprekelijke smart, dan weer onder het uitbundige gelach en heldhaftige gejuich als het rollen van de donder. Soms kan men in de stilte van de nacht de lichte hamerslag horen van de makkers die boven in de koepel aan het werk zijn, DE MAKKERS DIE GESTORVEN ZIJN .’ 

Een dergelijke tempel bouwt de mystieke metselaar. Hij streeft ernaar aan de tempel van de mensheid als geheel te arbeiden. Maar omdat de roos, die zichzelf mooi maakt, de hele tuin siert, probeert hij ook zijn eigen geestelijke vermogens, waarvan de Zee een voorbode is, te ontwikkelen. 

Salomo had al geprobeerd de koningin van Sheba tot zijn vrouw te maken, waarin zij had toegestemd. Omdat hij aanvoelde dat een ontmoeting met Hiram Abiff haar gevoelens weleens zou kunnen veranderen, probeerde hij hun huwelijk te laten voltrekken voordat hij haar wens om de bouwmeester te ontmoeten, had toegestaan. Maar de koningin wilde er niet vanaf zien omdat zij de grootheid van de bouwmeester, die door zijn vaardigheden de schitterende tempel had doen ontstaan, aanvoelde. Zij voelde zich intuïtief tot deze man van de daad aangetrokken zoals zij nooit tevoren door de wijsheid van Salomo was geroerd, die alleen maar geuit werd in bloemrijke woorden en verheven idealen, maar die hij niet in staat was in daden om te zetten. Daarom maakte de tegenzin van Salomo om haar met Hiram Abiff te laten kennismaken, dat de koningin dit hoe langer hoe meer wenste en er op aandrong hem te zien, zodat Salomo wel gedwongen was aan haar verzoek te voldoen. Met tegenzin liet hij de bouwmeester halen. Toen Hiram Abiff verscheen en Salomo het minnevuur in de ogen van de koningin van Sheba zag schitteren, namen jaloezie en haat bezit van zijn hart. Hij was echter te wijs om zijn gevoelens te tonen. Maar vanaf dat moment echter was het plan om tot verzoening en samensmelting van de zonen van Set en de zonen van Kaïn te komen, dat door de goddelijke hiërarchieën ontworpen was, gedoemd tot mislukking, omdat het strandde op de rots van afgunst en egoïsme. 

Volgens de vrijmetselaarslegende verzocht de koningin van Sheba toen aan Hiram Abiff om haar de tempelbouwers te laten zien. De opperbouwmeester sloeg daarop met zijn hamer op een nabijgelegen rots zodat de vonken eraf spatten. Op het teken van het vuur, als uiting van zijn macht, schaarden zich de bouwlieden, teveel om te tellen , rond hun meester, bereid om zijn bevelen op te volgen. Bij het zien hiervan raakte de koningin van Sheba zo onder de indruk van de grote macht van die man, dat zij besloot Salomo af te wijzen en het hart van Hiram Abiff te veroveren. Anders gezegd, als de ogen van de mensen opengaan voor de onmacht van de geestelijkheid, de zonen van Set, die zelf van goddelijke gunsten afhankelijk zijn, zijn zij bij het zien van de tijdelijke macht en invloed van de wereldheersers geneigd naar hen over te lopen en het geestelijke voor het materiële in te ruilen voor zover het de microkosmische kant van de zaak betreft. 

Kosmisch bezien stelt Salomos tempel het zonnestelsel voor, waarvan Hiram Abiff de bouwmeester, de zon is, die de twaalf tekens van de dierenriem doorloopt terwijl tijdens die rondgang het toneel van de vrijmetselaarslegende zich voltrekt. Tijdens de lentenachtevening [ 21 maart] verruilt de zon het waterteken Vissen, dat vrouwelijk en volgzaam is, voor het strijdlustige en krijgshaftige teken Ram, of het lam, waarin zij in verhoging staat. Zij vervult het zonnestelsel met een scheppend vuur, waar onmiddellijk de ontelbare natuurgeesten op afkomen en daarmee de tempel voor het komende jaar in bos en bomen opbouwen. De kracht van de bevruchting, benut door de talloze zaden die in de bodem sluimeren, doet ze ontkiemen en vullen de aarde met een weelderige plantengroei, terwijl de groepsgeesten van de dieren, die onder hun hoede staan, hen aanzet tot paring opdat zij zich voldoende zullen voortplanten om de fauna op onze aarde op peil te houden. Volgens de vrijmetselaarslegende gebruikte de bouwmeester Hiram Abiff een hamer om zijn bouwlieden bijeen te roepen. Het is veelzeggend dat het symbool van het teken Ram, waarin de scheppende activiteit begint, de vorm heeft van een dubbele ramshoorn die veel wegheeft van een hamer. Ook vermeldenswaard is dat in de oude Noorse mythologie wordt gezegd dat de vamir of watergoden door de assir of vuurgoden overwonnen werden. De hamer waarmee de Noorse God Thor vuur uit de hemel sloeg vindt zijn tegenhanger in de bliksemschicht van Jovis of Jupiter. Evenals Hiram, behoren de assir tot de vuurhiërarchie, de luciferische geesten, de zonen van Kaïn, die door eigen inspanning naar zelfbewust meesterschap streven en daardoor het mannelijke ideaal hooghouden. Dat is volkomen tegengesteld aan de hiërarchie die met het plastische waterelement te maken heeft. In hun tegenwoordige tempels staat bij de ingang gewijd magisch water en iedereen die binnenkomt wordt geacht met deze passieve, inactieve vloeistof zijn voorhoofd te bevochtigen, waar de geest zetelt. Hun verstand wordt overstemd door voorschriften en dogma’s, terwijl het vrouwelijke ideaal in de maagd Maria wordt verheerlijkt. Voor hun verlossing is geloof het belangrijkst, daar men een houding van onvoorwaardelijke, kinderlijke gehoorzaamheid probeert aan te kweken. 

In de tempel van de andere orde ligt dat heel anders. Als de kandidaat daar arm, naakt en blind binnentreedt, wordt hem meteen gevraagd wat hij komt zoeken. Als hij antwoordt licht, is het de plicht van de meester hem te geven waarom hij vraagt en hem tot phree-messen, een kind van licht, te maken. Ook is het zijn plicht hem te leren werken. Als voorbeeld tot navolging wordt hem een mannelijk ideaal, Hiram Abiff, de bouwmeester, voorgehouden. Men leert hem altijd een reden voor zijn geloof te kunnen geven. Naarmate hij zich in zijn werk bekwaamt, rijst hij stap voor stap omhoog en met elke volgende graad krijgt hij meer licht. In de kleine mysteriën bestaan 3 x 3 graden. Zodra de kandidaat de negende boog [arch] is doorgegaan, bevindt hij zich in het allerheiligste, dat de toegang vormt tot een groter gebied dat buiten het bereik van de vrijmetselarij valt. Voor nadere toelichting wordt de lezer naar De wereldbeschouwing der Rozenkruisers verwezen, de hoofdstukken 15 tot en met 19. 

Vooruitgang en bevordering zijn in de esoterische vrijmetselarij niet van gunst afhankelijk. Zij kunnen alleen verleend worden als zij verdiend zijn en de kandidaat in zichzelf de kracht om zich te verheffen heeft opgebouwd. Evenzo kan alleen een pistool worden afgevuurd als het geladen is. Inwijding is niet meer dan het overhalen van de trekker en bestaat daarin dat de kandidaat wordt getoond hoe hij de latente kracht in zichzelf moet gebruiken. 

Onder de bouwlieden aan de tempel waren er een paar die meenden dat zij tot een hogere graad behoorden bevorderd te worden, maar die niet de innerlijke kracht hiertoe bezaten. Daarom kon Hiram Abiff hen niet inwijden. Omdat zij niet inzagen dat het tekort in henzelf school, waren zij verbitterd tegenover Hiram, net zoals al te eerzuchtige kandidaten nú zich tekortgedaan voelen als een geestelijk leraar niet in staat is hun onmiddellijk verlichting en contact met de geestelijke wereld te geven, en hem als een bedrieger bestempelen, terwijl zij stug doorgaan uit de vleespotten van Egypte te eten en weigeren zichzelf op het altaar van zelfverloochening te offeren. De bouwlieden van Hiram die ontevreden waren, smeedden een samenzwering tegen hem om zijn groot meesterwerk, de te gieten Zee, te laten mislukken. 

### <h3 id="part-4">4. Het gieten van de ‘Zee’</h3>

Evenals de geestelijke gaven van de zonen van Set hun hoogtepunt bereikten in Salomo, de wijste van alle mensen, en hem in staat stelden volgens plan van zijn schepper, Jehova, een schitterende tempel te ontwerpen en vorm te geven, zo belichaamde Hiram, de bekwame handwerksman, in zich de volmaakte vaardigheid van een lange reeks voorouders, die allen vaklieden waren. Hij bezat de essentie van alle materiële kennis die door de zonen van Kaïn is verworven, terwijl zij de wereldse woestenij in een stoffelijke beschaving herschiepen. In de bouw van de schitterende tempel van Salomo kwam deze onovertroffen bekwaamheid tot volle bloei. 

Dit schitterende gebouw was dus het meesterstuk van beide takken, een belichaming van verheven geestelijkheid van de kerkleiders, de zonen van Set, verenigd met de buitengewone vaardigheid van de vaklieden, de zonen van Kaïn. In zoverre waren zij aan elkaar gewaagd en de prestaties gelijk. Salomo was tevreden. Hij had het hem opgedragen ontwerp uitgevoerd en had een waardige plaats voor de eredienst voor de Heer die hij vereerde. Maar Hirams gemoed was niet voldaan. Toegerust met de vaardigheden van eeuwen had hij een onovertroffen architectonisch meesterwerk gebouwd. Maar het ontwerp was niet van hem zelf. Hij was alleen maar een werktuig van een onzichtbare architect, Jehova, geweest die werkte met Salomo als tussenpersoon. Dit knaagde aan zijn gemoed, want scheppen was voor hem even noodzakelijk als ademhalen. 

Vroeger, toen Kaïn en Abel voor het eerst de aarde bewoonden, was Abel tevreden met de zorg voor de kudden die, evenals hijzelf en Adam en Eva zijn ouders, door Jehova geschapen waren. In Kaïn echter, de halfgoddelijke telg van de luciferische geest, en Eva, de schepping van Jehova, brandde de goddelijke gedrevenheid om zelf iets origineels te presteren. Hij bebouwde de akker en liet twee grasspietjes groeien waar er voorheen maar één was. De aangeboren scheppingsdrang moet een uitweg hebben. 

Hiram, in wie alle geërfde vaardigheden van Kaïn samenkwamen, werd eveneens in gelijke mate doordrongen met de geest van Samael, waardoor hij verteerd werd door een overweldigende drang om iets aan de tempel toe te voegen dat door zijn schoonheid en betekenis al het overige van het bouwwerk in glans zou overtreffen. Uit de geestelijke inspanning werd de gedachte aan de Zee geboren en hij ging aan het werk om dit grote ideaal uit te voeren, hoewel hemel en aarde in diep ontzag hun adem inhielden voor de stoutmoedigheid van zijn voornemen. 

De Bijbel zegt maar weinig over de Zee. In 2 Kronieken 4 lezen wij dat Hiram een dergelijk wasbekken maakte, dat het een aanzienlijk formaat had, dat het op twaalf runderen rustte die met hun koppen naar buiten aan de rand van het cirkelvormige bassin waren geplaatst, terwijl hun achterkanten naar het midden wezen. Het was uitsluitend voor het gebruik van de priesters bestemd. Er is veel gezegd om de lezer in verwarring te brengen, maar de bovengenoemde hoofdpunten bewijzen het buitengewone belang van dit voorwerp zoals zal blijken als wij het vrijmetselaarsverhaal vergelijken met de gesluierde taal uit de Bijbel. Het maçonnieke verhaal luidt als volgt: 

Toen Hiram de tempel bijna voltooid had, begon hij met het gieten van het diverse vaatwerk dat voor de tempeldienst nodig was, naar ontwerp van koning Salomo als tussenpersoon van Jehova. Het belangrijkste was het grote wasbekken waarin alle priesters zich vóór de dienst moesten reinigen. Zoals in de Bijbel staat beschreven goot Hiram dit wasbekken en al het kleinere vaatwerk met goed gevolg. Maar er is een belangrijk verschil tussen dit wasbekken en de Zee met betrekking tot wat het volgens Hirams ontwerp, moest bevatten. Zolang dat er niet met goed gevolg in was uitgegoten, miste het wasbekken zijn heilzame werking. Het kon de door zonden bevlekte ziel evenmin reinigen als een bad zonder water het lichaam. Salomo kon evenmin het woord, de formule, nodig voor dit schitterende werk uitspreken; alleen Hiram wist het. Dit werk moest zijn meesterstuk worden. Als hij hierin slaagde zou zijn kunst hem boven het menselijke verheven hebben en hem goddelijk hebben gemaakt, net zoals Jehova. In de Hof van Eden of het paradijs had zijn goddelijke voorvader Samaël aan zijn moeder Eva verzekerd dat ook zij aan God gelijk zou worden als zij van de boom van de kennis at. Zijn voorvaderen hadden eeuwenlang in de wereld gearbeid. Door de opgedane ervaring van de zonen van Kaïn was een bouwwerk tot stand gekomen, waarin Jehova zich achter de sluier verborgen hield en alleen met zijn uitverkoren priesters, de zonen van Set, in aanraking kwam. De zonen van Kaïn daarentegen waren uit de tempel, die zij zelf gebouwd hadden, verstoten, net als hun vader Kaïn toen uit het paradijs. Hiram vond dit een schande en onrecht en spande zich in om middelen voor te bereiden waarmee de zonen van Kaïn de sluier vaneen konden scheuren om de weg tot God te openen voor iedereen die wil. 

Om dit te bereiken zond hij overal boodschappers naartoe om alle metalen, die de zonen van Kaïn ooit voor hun werk gebruikt hadden, te verzamelen. Met zijn hamer verpulverde hij deze metalen en zette die daarna in een gloeiend hete oven, om tijdens dit alchemisch proces, uit elk deeltje de kern aan kennis te onttrekken. Op die manier moest de verzamelde kern uit al die verschillende onedele metalen samen, een geestelijke verbinding van kennis vormen, van onvergelijkbare kracht, en kostbaarder dan alle aardse schatten. Omdat het absoluut zuiver zou zijn, zou het kleurloos zijn, en op een Zee van glas lijken. 8 Degenen die zich erin zou baden zou de eeuwige jeugd verkrijgen. Geen enkele filosoof zou zich dan met hem in wijsheid kunnen meten. Die ‘witte steen’ kennis zou hem zelfs in staat stellen de sluier van onzichtbaarheid op te heffen om in aanraking te komen met de bovenmenselijke hiërarchieën, die met een kracht werken, die voor de meeste mensen onvoorstelbaar is. 

() - 8 Zie in dit verband eveneens Openbaring 4:6 en 15:2. 

Vanuit de maçonnieke overlevering vernemen wij dat Hirams voorbereidingen zo volmaakt waren dat succes verzekerd was als het verraad niet had gezegevierd. De onbekwame handwerkslieden immers, die Hiram onmogelijk in de hogere graden kon inwijden, spanden samen om water in het wasbekken te gieten waarin de Zee uitgestort zou worden. Want zij wisten dat de zonen van het vuur niet bedreven waren in het omgaan met water en hij dit onmogelijk in zijn legering kon verwerken. Door op deze manier Hirams gekoesterde plan te laten mislukken en zijn meesterstuk te bederven, wilden zij zich op de meester wreken. Salomo was in het geheim van dit schandelijke complot op de hoogte gebracht. Zijn jalousie, door de houding van de koningin van Sheba opgewekt, bond zijn tong en verlamde zijn arm. Want hij hoopte, dat door het mislukken van Hirams grootse plan, de sympathie van de koningin zich van zijn vernederende mededinger weer naar hem zou keren. Daarom sloot hij voor het complot van de samenzweerders zijn ogen en oren. 

Toen Hiram in het volste vertrouwen de stoppen eruit trok, stroomde het vloeibare vuur naar buiten en kwam in aanraking met het water. Terwijl beide elementen kookten en strijd leverden, klonk er een gebulder dat hemel en aarde scheen te doen sidderen. Iedereen, behalve Hiram, verborg zijn gezicht voor deze afgrijselijke verwoesting. Toen hoorde Hiram uit het midden van het verwoestende vuur de stem van Tubal Kaïn, die hem beval om in de ‘Zee’ te springen. Vol vertrouwen in zijn voorvader, die hem op de weg van het vuur was voorgegaan, gehoorzaamde Hiram en sprong onbevreesd in de vlammen. Terwijl hij wegzonk door de verteerde bodem van het wasbekken, werd hij met goed gevolg door de negen gewelfde aardlagen naar het centrum geleid, waar hij Kaïn ontdekte, de stamvader van zijn geslacht, die hem leerde hoe hij water en vuur kon vermengen en hem EEN NIEUWE HAMER EN EEN NIEUW WOORD gaf, die hem in staat zouden stellen dat resultaat tot stand te brengen. Kaïn kon in de toekomst kijken en uitte een voorspelling die eigenlijk al gedeeltelijk in vervulling is gegaan. Wat van dat proces nog te gebeuren staat voltrekt zich dagelijks, zodat na verloop van tijd alles zich beslist zal voltrekken. 

‘Hiram’, sprak Kaïn, ‘jij bent voorbestemd om met onvervulde verwachtingen te sterven, maar de weduwe zal veel zonen baren die de herinnering aan jou door de eeuwen heen levend zullen houden. Uiteindelijk zal er iemand komen die groter is dan jij. Je zult niet ontwaken voordat de Leeuw van Juda je met de machtige greep van zijn klauw zal opwekken. Vandaag heb je de vuurdoop ontvangen, maar hij zal je met water en met geest dopen; jou, en iedere zoon van de weduwe die tot hem zal komen. Groter dan Salomo, zal hij een nieuwe stad en tempel bouwen waarin de volken van de aarde kunnen aanbidden. De zonen van Kaïn en de zonen van Set zullen elkaar daar, bij de glazen Zee, in vrede ontmoeten. Evenals Melchisedek, de koning van Salem. Gen. 14:18 (Salem betekent ‘vrede’) en priester van God, die geestelijke was in de tijd van Abraham, de vader van de volken, toen de mensheid nog aan het begin van haar ontwikkeling stond. Zo zal dit nieuwe licht, volgens de ordening van Melchisedek, in zich de dubbele functie van koning en priester verenigen. Hij zal de volken met de wet van liefde oordelen. Degene die overwint krijgt een witte steen met een naam die als toegang tot de tempel dient, waar men de koning persoonlijk ontmoet.’ 

Hiram werd weer naar het oppervlak van de aarde teruggebracht. Toen hij de plaats van zijn gekrenkte trots wilde verlaten, vielen de samenzweerders hem aan en verwondden hem dodelijk. Maar voordat hij stierf verborg hij de hamer en de schijf, waarop hij het woord had ingekrast. Pas eeuwen later werd dit alles gevonden toen Hiram, de zoon van de weduwe, werd wedergeboren als Lazarus en de vriend en leerling werd van de Leeuw van Juda die hem, door middel van inwijding, uit de dood opwekte. Toen de hamer werd teruggevonden had hij de vorm van een kruis en de schijf was een roos geworden. Vandaar dat Hiram zijn plaats onder de onsterfelijken innam onder zijn nieuwe symbolische naam: Christian Rosencreutz.

Hij stichtte de Orde van de tempelbouwers die zijn naam draagt. In die Orde kunnen geesten die dat willen, nog steeds leren hoe onedele metalen samen te smelten in de witte steen. 

De symboliek hiervan wordt in de volgende hoofdstukken uiteengezet. 

### <h3 id="part-5">5. Het mysterie van Melchisedek</h3>

Onder de in de Bijbel vermelde figuren is er geen zo geheimzinnig als Melchisedek, van wie wordt gezegd dat hij geen ouders noch aardse verwanten bezat en die het dubbele ambt van koning en priester vervulde. In Hebreeën zeven is het Paulus die ons de meeste informatie verstrekt over Christus en Melchisedek die beiden koning en hogepriester waren maar van verschillende bedeling. 9 

() - 9 Het woord ‘bedeling’ is bijbeltaal: enerzijds het ‘toebedelen’ van Gods gaven; ook oude en nieuwe bedeling dat Oude en Nieuwe Testament betekent. Het leven onder de oude bedeling betekent onder de oude ‘toestand’, of het oude ‘stelsel’. 

‘Op allerlei manieren en langs verschillende wegen heeft God in het verleden tot de voorouders gesproken door de profeten, maar nu de tijd ten einde loopt heeft hij tot ons gesproken door zijn Zoon, die hij heeft aangewezen als enig erfgenaam en door wie hij de wereld heeft geschapen. Hebr. 1: 1-2. * * * ‘Niemand kan zich die waarheid toe-eigenen, men wordt daartoe tot God geroepen, zoals ook met Aäron gebeurde. Christus heeft zich de eer hogepriester te worden evenmin zelf verleend, dat deed degene die tegen hem zei: ‘Jij bent mijn zoon, ik heb je vandaag verwekt.’ Ergens anders zegt hij iets vergelijkbaars: ‘Jij zult voor eeuwig priester zijn, zoals ook Melchisedek dat was.’ Christus heeft tijdens zijn leven op aarde onder tranen en met luide stem gesmeekt en gebeden tot hem die hem kon redden van de dood, en werd verhoord vanwege zijn diep ontzag voor God. Hoewel hij zijn zoon was, heeft hij moeten lijden, en zo heeft hij gehoorzaamheid geleerd. Toen hij naar de uiteindelijke volmaaktheid gevoerd was, werd hij door alleen die hem gehoorzamen een bron van eeuwige redding, omdat God hem heeft uitgeroepen tot hogepriester zoals Melchisedek dat was. Hierover valt nog veel te zeggen, maar het is moeilijk aan u uit te leggen, omdat u traag van begrip bent geworden. Hebr. 5:4-11. * * * Want deze Melchisedek, koning van Salem en priester van de allerhoogste God, ging Abraham tegemoet toen die terugkeerde van zijn overwinning op de koningen, en zegende hem, waarna Abraham hem een tiende van alle buit gaf. Zijn naam betekent ‘koning van de gerechtigheid’, en verder is hij ook koning van Salem, dat is ‘koning van de vrede’. Hij heeft geen vader noch moeder, geen stamboom, geen oorsprong of levenseinde en lijkt op de Zoon van God – hij is priester voor altijd. Hebr. 7:1-3. * * * Het staat buiten kijf dat de mindere altijd gezegend wordt door de meerdere. Bovendien worden in het ene geval tienden ontvangen door sterfelijke mensen, in het andere geval door iemand van wie wordt getuigd dat hij leeft. Hebr. 7:8. * * * ‘Had het Levitische priesterschap – dat de basis vormt voor de wet die het volk ontving – volmaaktheid gebracht, dan zou het niet nodig zijn geweest dat er een andere priester werd aangesteld, die was zoals Melchisedek, en niet zoals Aäron. Hebr. 7:11. * * * ‘Welnu, degene over wie dit alles wordt gezegd, behoort tot een andere stam, waarvan niemand zich in dienst van het altaar gesteld heeft. Het is immers bij iedereen bekend dat onze Heer is voortgekomen uit Juda, en deze stam is door Mozes nooit met priesters in verband gebracht. Nog duidelijker wordt het als we beseffen dat deze nieuwe priester, het evenbeeld van Melchisedek, geen priester geworden is op grond van de in de wet vereiste menselijke afstamming, maar door de kracht van zijn onvergankelijk leven. Over hem wordt immers verklaard: ‘Jij zult voor eeuwig priester zijn, zoals ook Melchisedek dat was.’ Hebr. 7:13-17. * * * ‘Daardoor staat Jezus garant voor een veel beter verbond. Hebr. 7:22. … doordat hij in eeuwigheid blijft, een priesterschap dat op geen ander kan overgaan.’ Hebr. 7:24. * * * ‘De wet stelt mensen aan als hogepriester, en mensen zijn behept met zwakheid, maar met de bekrachtiging onder ede die later werd uitgesproken dan de wet, is de Zoon aangesteld, die voor altijd de volmaaktheid heeft bereikt. De kern van mijn betoog is dat wij een hogepriester hebben die in de hemel plaatsgenomen heeft aan de rechterzijde van de troon van Gods majesteit en die de dienst vervult in het ware heiligdom, de tent [tabernakel] die door de Heer en niet door mensenhanden is opgericht.’ Hebr. 7:28 en 8:1-2. * * * ‘Volgens de wet wordt inderdaad vrijwel alles met bloed gereinigd, want als er geen bloed wordt uitgegoten, vindt er geen vergeving plaats. Als het dus noodzakelijk is dat de afbeeldingen van wat zich in de hemel bevindt op die manier gereinigd worden, dan moet wat in de hemel zelf is met veel betere offergaven worden gereinigd. Christus is immers niet binnengegaan in een heiligdom dat door mensenhanden is gemaakt, in de voorafbeelding van het hemelse heiligdom, maar in de hemel zelf, waar hij nu bij God voor ons pleit.’ Hebr. 9:22-24. * * * ‘Maar Jezus is dus aangesteld voor een eerbiedwaardiger dienst, in die zin dat hij bemiddelaar is van een beter verbond, dat zijn wettelijke grondslag heeft gekregen in betere beloften. Zou het eerste verbond zonder gebreken zijn geweest, dan zou er geen tweede voor in de plaats hebben hoeven komen. Maar God wijst zijn volk terecht met de woorden: ‘De dag zal komen – spreekt de Heer – dat ik een nieuw verbond zal sluiten met het volk van Israël en met het volk van Juda. Niet een verbond zoals ik dat sloot met hun voorouders toen ik hen bij de hand nam om hen weg te leiden uit Egypte, want aan dat verbond zijn ze niet trouw gebleven. Daarom heb ik mijn handen van hen afgetrokken – spreekt de Heer. Maar dit is het verbond dat ik in de toekomst met het volk van Israël zal sluiten – spreekt de Heer: In hun verstand zal ik mijn wetten leggen en in hun hart zal ik ze neerschrijven. Dan zal ik hun God zijn en zij zullen mijn volk zijn. Volksgenoten zullen elkaar niet meer hoeven te onderwijzen, men zal elkaar niet meer hoeven te zeggen: ‘Ken de Heer!’, want allen zullen mij kennen, van klein tot groot.’ Hebr. 8:6-11. 

Deze citaten van Paulus in zijn brieven aan de Hebreeën, staan niet in dezelfde volgorde als in de Bijbel. Het is nodig het bijbelverhaal met verstand aaneen te voegen, om een overzicht te krijgen van onze toekomstige ontwikkeling zoals die door de goddelijke hiërarchen is ontworpen. Voor een juist begrip van het kosmische verband tussen vrijmetselarij en katholicisme is inzicht in dit plan onmisbaar, en eveneens om de bedoeling van de Zee goed te begrijpen en hoe dit samensmelten met verstand tot stand te brengen. Zoals Paulus zegt, is dit moeilijk uit te leggen. Maar ik zal een poging wagen om het mysterie van Melchisedek en de Zee in duidelijke bewoording uiteen te zetten om aan het doel van de Bijbel, ‘alle mensen kennis bij te brengen’, bij te dragen, opdat iedereen zal weten wat het doel van onze ontwikkeling is waardoor men een kans krijgt zich te voegen in de richting van de kosmische gebeurtenissen. 

Om het mysterie van Melchisedek te begrijpen moeten wij terugkeren naar het Hyperborese tijdvak, toen de mensheid pas op aarde verscheen. De aarde was toen buitengewoon heet. De mensheid was tweeslachtig, zowel mannelijk als vrouwelijk, zoals veel van onze tegenwoordige planten dat zijn. De mensheid vertoonde ook verder gelijkenis met de tegenwoordige planten, omdat zij zo goed als bewegingloos was en zij geen begeerte en verlangens kende. In die tijd waren de mensen de volgzame pupil van de goddelijke hiërarchen die hun stoffelijk leidden en over wie de Bijbel vaag spreekt als ‘de koningen van Edom’. Bijvoorbeeld in 2 Kon. 3:9. Toen het menselijk lichaam later, in het Lemurische tijdvak, iets gekristalliseerd en verdicht was, werd de mensheid lichamelijk in twee geslachten verdeeld. Maar omdat het menselijk bewustzijn in de geestelijke wereld gericht bleef, was zij zich even onbewust van de voortplantingsdaad als wij nu van onze spijsvertering. De mensen hadden evenmin besef van geboorte en dood en waren zich eigenlijk helemaal niet bewust dat zij een stoffelijk lichaam bezaten, totdat zij dit na verloop van tijd, tijdens de voortplanting, vaag voelden. Waarop werd gezegd: ‘Adam (be)kende Eva.’ Toen leerde de luciferische geesten – de gevallen engelen en bewoners van de oorlogszuchtige planeet Mars – de mensen hoe van de boom van de kennis - waarmee symbolisch de geslachtsdaad wordt uitgedrukt - te eten. Zo werden langzamerhand hun ogen geopend en werden zij zich van de stoffelijke wereld bewust. Maar gelijkertijd verloren zij het contact met de geestelijke wereld en met de beschermengelen die voorheen hun goedgezinde leidslieden waren. Maar enkele mensen, die geestelijk aangelegd waren, behielden hun helderziendheid en contact met de goddelijke hiërarchen. Zij werden profeten genoemd die als boodschappers tussen de onzichtbare, goddelijke leiders en hun volk optraden. De mensheid wenste na verloop van tijd hun eigen leiders te kiezen en eisten zichtbare koningen. Wij weten tenminste dat de Israëlieten het leiderschap van God afwezen en om een koning vroegen, waarop Saul werd benoemd. Toen werd het dubbele ambt van vorst en priester, dat wereldlijk en geestelijk leiderschap inhield, eveneens gesplitst. Want geen enkel mens die in wereldse zaken uitblonk om het ambt van koning te vervullen, was heilig genoeg om ook de geestelijke leiding van zijn medemensen op zich te nemen. Een echte priester, die in staat is zijn kudde geestelijk te leiden, kan niet gelijktijdig als heerser van een werelds gebied hun stoffelijk welzijn voorspoedig besturen. Want evenals staatkunde, in haar hoogste vorm, er naar streeft haar onderdanen alleen vanuit materieel welzijn bezien te regeren, en goed uitgeoefend priesterschap haar mensen met het oog op haar zielengroei probeert te leiden, moet op die scheiding vanzelfsprekend strijd volgen, ook al worden zowel de geestelijke als wereldlijke heersers door hoge en onbaatzuchtige motieven gedreven. Melchisedek was de symbolische naam van de goddelijke hiërarchen die het dubbele ambt van koning en priester vervulden. Zolang zij regeerden en hun tweeslachtige onderdanen leidden, was er vrede op aarde. Maar zodra de ambten van koning en priester gescheiden werden en de geslachten zich splitsen, was het om bovenstaande redenen niet verwonderlijk dat de vreedzame regering van Melchisedek gevolgd werd door een tijdperk van oorlog en strijd, een soortgelijke strijd als tijdens de bedeling van nu werd ervaren. Vroeger voorkwamen de eenmakende factoren van een tweeledige ambtsvervulling bij de heerser, en het dubbele geslacht van zijn volk, de tegenstrijdige belangen die nu bestaan. Die zullen blijven voortbestaan totdat een andere goddelijke heerser zich aandient die in zijn persoon de eigenschappen van het dubbele ambt van koning en priester naar de ordening van Melchisedek, zal belichamen. Maar dit zal niet gebeuren voordat geslachtelijke voortplanting tot het verleden behoort. In dit verband is het van belang dat het bijbelverhaal begint in de hof van Eden of het paradijs, waar de mensheid mannelijk-vrouwelijk en onschuldig was. Verder wordt in het volgende bijbelhoofdstuk verteld over de scheiding van de geslachten, de overtreding van het gebod om niet te eten van de boom van de kennis en het opleggen van straf: pijnlijke geboorte en een spoedige dood. Vanaf dat moment vertelt het Oude Testament over oorlog, strijd en ruzie. In het laatste hoofdstuk, Maleachi 3: 20/4:2 volgt de voorspelling dat: ‘de zon stralend zal opgaan, de zon die gerechtigheid brengt en genezing in haar vleugels draagt.’ Daarna begint het Nieuwe Testament met een verslag van de geboorte van Christus die een koninkrijk van de hemelen verkondigde dat gevestigd moet worden. Later wordt hij genoemd: koning en priester naar de ordening van Melchisedek, [Matt. 2:1- 2. Hebr. 6:20] waarmee hij dit dubbele ambt in zich verenigt. Ook wordt verteld dat er in de hemel niet ten huwelijk wordt genomen, noch ten huwelijk wordt geven, want het soma psuchicon of zielenlichaam, dat wij volgens Paulus in 1 Kor. 15 in het koninkrijk van de hemelen zullen gebruiken, is niet aan dood of verval onderhevig. Er zal dus geen dood noch geboorte van stoffelijke lichamen meer bestaan en geslachtelijke voortplanting zal overbodig worden. Want Paulus zegt ons dat vlees en bloed aan het koninkrijk van God geen deel kunnen hebben. 1 Kor. 15:50. Daarom zullen huwelijken niet meer nodig zijn en geschillen over het verlangen naar seks of macht zullen dan verdwijnen en de geest van vrede zal de liefde tussen zielen heiligen. 

Het is dus duidelijk dat de zonen van Kaïn met hun volgelingen, de handwerkslieden, en de zonen van Set met hun gevolg, de geestelijken, in het Rijk van Christus uiteindelijk zullen moeten samengaan en zich verenigen. Wij zagen al hoe Hiram Abiff, de zoon van de weduwe, zijn vader, de luciferische geest, na de vuurdoop in de Zee, verliet, en de opdracht kreeg om de weg voor het koninkrijk onder de zonen van Kaïn, zijn broeders, voor te bereiden door hun kunde en vakmanschap als tempelbouwers, vrijmetselaars, te ontwikkelen en hen de bereiding van de steen der wijzen of de Zee, te leren. De stoffelijk negatieve zonen van Set, moeten dus leren hun vader, Jehova, te verlaten. Het spreekt vanzelf dat de eerste die de stap zet, een grote geest moet zijn. 

Evenals het ongeëvenaarde vakmanschap van de zonen van Kaïn op het moment van zijn vuurdoop zich in Hiram concentreerde, zo was tijdens zijn doop in het water van de rivier de Jordaan alle verheven geestelijkheid van de zonen van Set in Jezus geconcentreerd. Toen hij uit het water omhoogkwam bevond hij zich in dezelfde situatie als Hiram toen die uit het vuur tevoorschijn kwam. Beiden hadden, ieder voor zich, hun vader, Jehova, verlaten en beiden waren bereid om Christus te dienen. Daardoor zag men tijdens de doop, de Christusgeest op het lichaam van Jezus neerdalen, dat Christus tijdens zijn verblijf op aarde gebruikte. Jezus zelf, dat wil zeggen zijn geest, verliet zijn lichaam en kreeg als opdracht de kerken te dienen, terwijl zijn lichaam door Christus voor aanschouwelijk onderricht werd gebruikt. Zijn bloed werd voorbereid om te dienen als een toverformule tot het koninkrijk van God, een panacee of universeel geneesmiddel, dat voor zijn broeders, de zonen van Set, op dezelfde manier dienst doet als de Zee voor de zonen van Kaïn. 

In de [7e, 8e en 9e] brief aan de Hebreeën, waarin Paulus enige aanwijzingen geeft over het mysterie van Melchisedek in zijn functie van hogepriester, benadrukt hij dat bij de tempeldienst bloed absoluut noodzakelijk is. Paulus toont aan hoe de hogepriester eerst bloed voor zijn eigen zonden moest offeren, voordat hij bevoegd was om ook voor de zonden van het volk een offer te brengen en dat dit dubbele offer elk jaar herhaald moest worden. Hij verwijst naar het offer op Golgota dat voor eens en voor altijd gebracht is. En dat door het bloed van Jezus een weg tot verzoening werd gebaand. Tijdens het bewind van Jehova was het menselijk bloed doortrokken van egoïsme, dat de tot scheiding aanleiding gevende factor in die periode was. Voordat de mensheid herenigd kan worden en het koninkrijk van Christus kan binnengaan, moet zij eerst van die zonde worden gezuiverd. Dat was een enorme opgave, want de mensheid was toen zó vervuld van egoïsme dat haast niemand iets voor een ander overhad. Vandaar dat in de tijd van Christus het levenspanorama na de dood niets bevatte dat een verblijf in de eerste hemel tot gevolg had, of tot geestelijke vooruitgang leidde. Bijna de hele periode na het overlijden werd in het louteringsgebied doorgebracht met het doen van boete voor begane zonden. Zelfs een verblijf in de tweede hemel, waar de mens leert scheppend te werken, was vruchteloos. Toen werd koning Salomo opnieuw naar de arena van het leven geroepen om een opdracht voor het welzijn van zijn medebroeders, de zonen van Set, te vervullen. Hij was buitengewoon geschikt voor die taak, omdat hij in wezen onbaatzuchtig was zoals blijkt uit zijn verzoek, toen Jehova hem in een droom verscheen en vroeg wat hij bij zijn troonsbestijging als geschenk wilde hebben. Salomo zei toen tegen God: ‘U bent mijn vader David vergevingsgezind geweest en hebt mij als zijn opvolger aangesteld. Laat nu, Heer, mijn God, uw belofte aan mijn vader David bewaarheid worden. U hebt mij aangesteld als koning over een volk dat zo talrijk is als het stof van de aarde. Schenk mij daarom wijsheid en inzicht, zodat ik dit volk kan leiden. Want hoe zou ik anders dit grote volk van u kunnen besturen? Hierop zei God tegen Salomo: ‘Omdat dit je wens is, omdat je niet gevraagd hebt om rijkdom en schatten, niet om aanzien, de dood van je vijanden, en ook niet om een lang leven, maar om wijsheid en inzicht voor uzelf om het volk te kunnen besturen waarover ik je als koning heb aangesteld, zal ik je wijsheid en inzicht schenken. En ik zal je ook rijkdom, schatten en roem geven, zo veel als geen enkele koning vóór jou ooit heeft gehad of na jou ooit zal verkrijgen.’ 2 Kron. 1:712. 

Deze onzelfzuchtige karaktertrek, in voorgaande levens ontwikkeld, maakte Salomos geest, die het lichaam van Jezus bewoonde, geschikt voor de verheven taak die hij bestemd was te vervullen, namelijk om tot lichaam of voertuig te dienen voor de eenmakende, onzelfzuchtige Christusgeest, met als doel een einde te maken aan de verdeeldheid tussen de zonen van Set en de zonen van Kaïn, en hen in de broederschap te verenigen die het koninkrijk van de hemelen vormt. 

Toen Faust het verbond met Mefisto sloot, stond hij - zoals in de oude mythe met die naam verhaald wordt – op het punt met inkt te tekenen, toen Mefisto zei: ‘Nee, onderteken het met bloed.’ Faust vraagt om uitleg en Mefisto antwoordt handig en met kennis van zaken: ‘Bloed is een zeer bijzondere vloeistof!’ In Hebr. 10:4 staat dat het onmogelijk is dat het bloed van stieren of bokken zonden zou wegnemen, en dat is logisch. Maar hoe is het dan gesteld met het bloed van Jezus dat als een wondermiddel wordt geprezen? Om dit grote mysterie van Golgota te begrijpen is het nodig om de samenstelling en de functie van het bloed vanuit occult standpunt na te gaan. 

Als men bloed onder een microscoop bekijkt ziet men een aantal kleine bolletjes of schijfjes. Maar als een geschoolde helderziende het in een levend lichaam door de aderen ziet stromen, blijkt bloed een gas, een geestelijke essence te zijn. De warmte wordt door het ego of de geest veroorzaakt die zich in het bloed bevindt, want zoals de Bijbel het uitdrukt, is het leven in het bloed. Mefisto had gelijk toen hij zei dat bloed een zeer bijzondere vloeistof is, want in het bloed bevindt zich het ego. Wie macht over een ego wil hebben, moet zijn bloed zien te krijgen. 

Het menselijk ego is sterker dan de groepsgeest van een dier, wat blijkt als men de hemolyseproef doet. Als men bloed van een hogere diersoort in de aderen van een lagere diersoort inspuit zal dat dier sterven. Als men mensenbloed bij een dier inspuit zal blijken dat een dier niet in staat is de hogere trillingen daarvan te verdragen en zal het doodgaan. Anderzijds kan bij een mens, zonder gevaar, het bloed van een lager dier worden ingespoten. In vroeger tijden was het verboden dat iemand van de ene stam met iemand uit een andere stam trouwde omdat de leiders van de mensheid wisten dat het vreemde bloed iets zou doden, en dat doet het ook altijd. In de Bijbel lezen wij dat Adam en Methusalem10 vele eeuwen leefden. Toen was het de gewoonte binnen de familie te trouwen; het liefst zo nauw mogelijk verwant, opdat de bloedband zo sterk mogelijk zou zijn. Toen bevatte het bloed, dat door de aderen van die familieleden stroomde, de beelden van alles wat de verschillende voorvaderen overkomen was. Die beelden werden in het verstand opgeslagen, wat nu het onderbewuste is. Toen echter waren deze beelden voor het geestelijk gezicht van al die mensen steeds bewust waarneembaar. En elke familie, waarin deze beelden van hun voorouders voortleefden, voelde zich door dit gemeenschappelijke bloed verenigd. De zonen zagen de levens van hun vaders en de vaders leefden zo in hun zonen voort. Omdat het bewustzijn van Adam, Methusalem en de andere aartsvaders eeuwenlang in hun nakomelingen voortleefden, zei men dat zij persoonlijk zolang leefden. 

() - 10 Gen.5:27: Methusalem, Methusalch, Methusalah, Metuselach. 

Het was toen een even grote misdaad om buiten de familie te trouwen, als het nu is om met naaste verwanten te huwen. Het is bekend dat als iemand bij de oude Noormannen in een vreemde familie wilde trouwen, men eerst verplicht was bloed te vermengen. Allereerst moest onderzocht worden of zijn bloed zich liet vermengen met de familie waarin men wenste te trouwen. Hemolyse was dus in zeker opzicht bij veel mensen bekend. Als het bloed zich niet vermengde, zo zeggen de hindoes, zou kastenvermenging het gevolg zijn. De afstamming moet zuiver gehouden worden anders lopen de beelden voor het geestelijk gezicht dooreen, wat verwarring geeft. Het trouwen binnen de familie of stam veroorzaakt egoïsme, kliekgeest en alle twist en ruzie in de wereld. Om hier een einde aan te maken moest deze gewoonte niet worden voortgezet. Toen Christus dan ook op aarde verscheen verdedigde hij het breken met die gewoonte door te zeggen: ‘van voordat Abraham er was, ben ik er.’ Joh. 8:58. Eigenlijk zei hij: de vader van het ras interesseert mij niet; maar ik ben trots op het ‘Ik ben’, het ego, dat veel eerder bestond dan Abraham. Ook zei Christus: ‘Wie mij volgt, maar niet breekt met zijn vader of moeder ... kan niet mijn leerling zijn.’ Luc. 14:26. Zolang men aan familie, stam of natie gebonden is, schaart men zich aan de kant van het oude bloed, de oude gewoonten en kan men niet in een universele broederschap opgaan. Dat kan alleen als mensen internationaal huwen. Omdat er zoveel volken zijn, is het huwelijk het enige middel om hen te verenigen. Laat Abraham, de ras- en stamvader, sterven, maar laat het ‘ik ben’ leven. Christus kende het occulte feit, dat het vermengen van bloed door internationale huwelijken altijd iets doodt; als het niet het lichaam is, dan iets anders. Als men een paard met een ezel kruist, is het veulen een hybride of bastaard, een muilezel. In die muilezel ontbreekt iets als gevolg van vermenging met vreemd bloed, namelijk het vermogen zich voort te planten, dat bij alle hybride vormen ontbreekt. Door internationaal te huwen wordt ook iets vernietigd, namelijk de beelden uit het geestelijk gezicht. De diverse beelden van de verschillende families zijn tegenstrijdig. Daarom is helderziendheid - het contact met de geestelijke wereld en het geheugen der natuur - afgenomen sinds de gewoonte om met leden van dezelfde stam te trouwen in onbruik is geraakt. Alleen de Schotten en de zigeuners die nog onder elkaar huwen hebben, tot op zekere hoogte, dit tweede gezicht behouden. Zo ziet men dat het bloed nu anders van samenstelling is dan in de begintijd van ons bestaan. Op het moment dat Christus het lichaam van Jezus betrad was dat een baanbrekend lichaam of voertuig van ongeëvenaarde reinheid. Het diende als toegangspoort tot het centrum van de aarde langs dezelfde weg als Hiram Abiff tevoren gevolgd had toen hij in de Zee sprong en via het pad van inwijding naar het centrum van de aarde werd geleid waar zijn stamvader Kaïn verbleef. 

In 1 Petrus 3:18-19 wordt de reis van Christus verhaald nadat hij door zijn gewelddadige dood op Golgota van zijn stoffelijk lichaam bevrijd was. Als iemand wordt gedood dringt het aderlijke bloed met al zijn onreinheden zich dichter tegen het vlees. Daarom is het slagaderlijke bloed als dat vloeit, beslist zuiverder dan anders; het bevat minder hartstocht en begeerte. Omdat het bloed door de verheven Christusgeest vergeestelijkt was, stroomde het gezuiverde bloed van Jezus over de wereld, zuiverde tot op grote hoogte de etherische sfeer van zelfzucht, en bood de mens een betere kans om materiaal tot zich te trekken dat hem in staat stelt altruistische voornemens en verlangens te vormen. Zo begon dus het tijdperk van altruïsme. Door geloof in dat bloed en navolging van het leven van Christus hebben de zonen van Set een middel gekregen om zich van de vloek van egoïsme te louteren, terwijl de zonen van Kaïn het symbool van de roos en het kruis kregen waaruit zij kunnen leren, hoe door trouw te werken, de Zee, de steen der wijzen, te maken en het nieuwe woord te vinden dat hem toegang tot het koninkrijk biedt, omdat zij meer waarde hechten aan werken dan aan het geloof. 

Diagram 19 geeft een beeld van de drie tijdvakken waarover in dit hoofdstuk wordt gesproken. 

HET EERSTE TIJDVAK, het Polaire, toen elk mens een volledige scheppingseenheid was, mannelijk-vrouwelijk, tweeslachtig en door één hiërarch, Melchisedek, bestuurd werd, die het dubbele ambt van koning en priester vervulde. 

HET TWEEDE TIJDVAK, het Lemurische, toen splitsing van het ras in man en vrouw en de verdeling van de heerschappij in Staat en Kerk, oorlog en strijd veroorzaakte. 

De Staat vertegenwoordigt het vaderschap en het mannelijke en houdt het mannelijke ideaal van kunst, handwerk en industrie hoog, belichaamd in Hiram Abiff. 

De Kerk vertegenwoordigt het moederschap en het vrouwelijke en houdt het vrouwelijke ideaal van liefde, huis en haard, belichaamd in de maagd Maria en haar kind, hoog. 

Het zijn de tegenstrijdige belangen van man en vrouw; huis en beroep; Kerk en Staat, die de economische strijd veroorzaken, de oorlog en ruzie, waaronder de mens gebukt gaat en hem doet snakken naar en bidden om het rijk van de vrede. 

HET DERDE TIJDVAK; waarin een goddelijke Christus zal opstaan die, evenals Melchisedek, het dubbele ambt van koning en priester zal bekleden en zal heersen over een gelouterde en verheerlijkte mensheid die vanuit lichamelijke liefde zich verheven heeft tot geestelijke liefde. 

### <h3 id="part-6">6. Geestelijke alchemie</h3>

Als men ijzer aan de lucht blootstelt gaat het roesten en valt het na verloop van tijd uiteen. Telkens als het bloed de longen passeert komt het in aanraking met de lucht. Zoals een naald door een magneet wordt aangetrokken zo voegt de zuurstof uit de ingeademde lucht zich samen met het ijzer in het bloed, waardoor een verbrandingsproces plaatsheeft dat overeenkomt met het roesten van ijzer in de lucht. 

De ether die in dichte houtvezels aanwezig is gaat, nadat het hout in de kachel brandt, door het ijzer naar buiten in de vorm van half onzichtbare hittegolven, die met verschillende snelheden trillen, afhankelijk van de temperatuur in de kachel. Evenzo gaat de geestelijke trilling in ons stoffelijk lichaam, door de verbranding van zuurstof en ijzer opgewekt, naar buiten en kleurt onze geestelijke lichamen in overeenstemming met haar trillingshoogte. Lage trillingen worden zichtbaar als rood, de hogere als geel, en de hoogste als blauw. De ervaring heeft geleerd dat ook al doet men brandstof in een kachel en zijn alle voorwaarden om te ontbranden aanwezig, het hout alleen maar gaat branden als men er een brandende lucifer bijhoudt. Bekend is dat een aangejaagde luchtstroom grote hoeveelheden zuurstof met zich brengt, die nodig is om warmte uit brandstof vrij te maken die veel minerale bestanddelen bevat. De reden hiervoor is dat mineralen, die tot de laagte ontwikkelingsgolf behoren, daardoor ook langzamer trillen dan planten, dieren of mensen. Er is dus veel inspanning nodig om hun trilling tot een dergelijke hoogte op te voeren, zodat de geestelijke kern erin door verbranding vrijgemaakt kan worden; en zuurstof versnelt dit proces. Als men dezelfde hoeveelheid zuurstof zou toevoegen aan plantaardige brandstof, die van zichzelf in een veel hoger tempo trilt dan minerale brandstof, dan zou de kachel, als gevolg van de intensiteit van de opgewekte warmte, gevaar lopen vernietigd te worden. 

In het lichaam, dat de tempel van de geest is, heeft een soortgelijk proces plaats. De geest is de vlam die het geestelijke vuur ontsteekt en het geestelijke product tevoorschijn roept, dat bij alle warmbloedige schepsels naar buiten straalt zoals de warmte bij een kachel. Koudbloedige wezens zijn zo laag ontwikkeld dat zij, tot op heden, geen leven binnenin zichzelf hebben, maar door de groepsgeest geheel van buitenaf worden beïnvloed. Het is de groepsgeest die de levengevende stromingen opwekt die voor het levend maken van deze wezens verantwoordelijk is. Deze stromingen richten zich naar binnen om het ontluikende leven te onderhouden totdat dit wezen in staat is hierop te reageren, en begint met de stromingen naar buiten te zenden. Deze stralingslijnen, onzichtbaar voor het stoffelijk oog, die van ons stoffelijk lichaam uitgaan, vormen onze aura. Maar hoewel de kleur van de aura bij iedereen verschillend is, bestaat er toch een basis- of grondkleur die aangeeft op welk ontwikkelingsniveau men zich bevindt. Bij de lager ontwikkelde mensen is die grondkleur dofrood als de kleur van een laag brandend vuur dat op hun vurige en hartstochtelijke geaardheid wijst. Als men naar mensen kijkt die iets hoger ontwikkeld zijn, ziet men dat de door hen uitgestraalde grondkleur of trilling een oranje tint heeft; het geel van het verstand vermengt met het rood van de hartstocht. Door de geestelijke alchemie, die onbewust door hen wordt toegepast als zij het pad van vooruitgang bewandelen waarbij zij, door de talloze ervaringen in de school van het leven leren hun gevoelens, tot op zekere hoogte, door hun verstand te laten overheersen, maken zij zich geleidelijk aan vrij van hun gebondenheid aan de luciferische geesten van Mars en de oorlogsgod Jehova, van wie de kleuren helderrood en rood zijn. Ook door bewust of onbewust de eenmakende, altruïstische Christusgeest te gehoorzamen - wiens trillingen een gele kleur voortbrengen die zich met het rood vermengt - doet de rode kleur geleidelijk aan verdwijnen. De gouden stralenkrans, die helderziende kunstenaars rond het hoofd van heiligen schilderden, is een stoffelijke uiting van een geestelijke belofte die de mensheid als geheel wacht, hoewel maar enkele mensen die men heilig noemt, haar tot nu toe hebben verwezenlijkt. Na levens van strijd met hun hartstochten, na geduldige volharding in weldoen, geestelijke aspiraties, en vastberaden aanhankelijkheid aan hooggestemde voornemens, hebben die mensen zich boven de rode straal verheven en zijn nu helemaal doortrokken van de gouden Christusstraal en haar trilling. Zoals gezegd, werd dit geestelijke feit al in de middeleeuwen door helderziende kunstenaars weergegeven in hun afbeeldingen van heiligen die zij omgaven met een gouden stralenkrans, wat wijst op hun vrijmaking uit de macht van de luciferische geesten van Mars, de gevallen engelen, zowel als van Jehova en zijn engelen, die tot een eerder ontwikkelingsstadium behoren en de bewakers zijn van alle nationale of tot een ras behorende godsdiensten. De luciferische geesten komen tot uitdrukking in het ijzer in ons bloed. IJzer is een metaal dat bij Mars hoort en moeilijk in hoge trilling te brengen is, zó moeilijk dat er veel levens van grote inspanning nodig zijn om het product van haar verbranding in de gouden kleur, die de heilige kenmerkt, te veranderen. Als dat bereikt is, dan is de grootste alchemistische taak volbracht: het onedele metaal is in goud veranderd. Uit waardeloos materiaal van de aarde is het wonderbare mengsel van de Zee ontstaan. Alles wat dan nog overblijft, is de stoppen eruit te halen en de Zee uit te gieten. De natuurlijke gouden kleur is de Christusstraal die chemisch tot uitdrukking komt in zuurstof, een tot de zon behorend element. Naarmate wij op het ontwikkelingspad naar universele broederschap voortgaan, krijgen zelfs zij, die niet openlijk godsdienstig zijn, een gouden tint in hun aura die te danken is aan de hogere altruïstische impulsen die normaal is in het Westen. Paulus noemt dit: ‘… totdat Christus in u gestalte krijgt.’ Gal. 4:19. Want zodra wij hebben geleerd het mengsel door ons geestelijk leven te mengen, als wij op dezelfde hoogte trillen als hij, dan zijn wij aan Christus gelijk, klaar om de stoppen uit de smeltkroes te halen en de Zee te gieten. Christus aan het kruis werd verlost via de geestelijke centra die zich op de plaats bevinden waar men zegt dat de draadnagels in zijn lichaam werden geslagen; en nog ergens anders. Degene die de Zee heeft voorbereid wordt ook door de Leraar geleerd hoe die stoppen eruit te halen en zich naar hogere sferen te verheffen of, zoals de vrijmetselaars zeggen: ‘naar vreemde landen te reizen.’ 

Dit is in overeenstemming met de uitspraak van Christus dat men, om zijn leerling te worden, vader en moeder moet verlaten. Dit is één van de moeilijke uitspraken in het evangelie die vaak verkeerd wordt begrepen, omdat men meent dat het op onze stoffelijke ouders in het tegenwoordige leven slaat, terwijl esoterisch iets heel anders wordt bedoeld. Laten wij, om het idee te begrijpen, ons nog eens de luciferische geesten voor de geest halen die, door het toevoegen van ijzer in ons lichaam het de menselijke geest of het ego mogelijk maakte om een inwonende geest te worden. Aanhoudende oxidatie van het bloed maakt na verloop van tijd het lichaam ongeschikt om daarin te leven, met de dood als gevolg. Hoewel de luciferische geesten ons, lichamelijk bezien, in zeker zin vooruit hielpen, zijn zij toch ook ware engelen van de dood. De nakomelingen van Samael en Eva zijn evengoed aan de dood onderworpen als de kinderen van Adam en Eva, want iedereen heeft een lichaam van vlees en bloed. 

De zon is het middelpunt van het leven en heerst over het levengevende gas zuurstof dat zich met het martiale ijzer verbindt. Daarom is Christus, de Heer van de zon, ook de Heer van het leven. Als wij door geestelijke alchemie aan hem gelijk worden, zijn wij onsterfelijk en verlaten wij dus onze vader Samaël en moeder Eva, waardoor de dood niet langer macht over ons heeft. Dat betekent niet dat de lichamen van dergelijke mensen niet meer onderworpen zijn aan de dood, maar zij hebben hun lichaam geheel in hun macht. Dergelijke lichamen gaan in de regel enkele honderden jaren mee, tenzij het wenselijk is om een ander te nemen. Zij zijn dan door hetzelfde proces van geestelijke alchemie in staat voor zichzelf een volwassen lichaam te scheppen en het oude lichaam, dat zij wensen af te danken, te ruilen tegen een nieuw lichaam dat zij tevoren voor dit doel geschikt gemaakt hebben. De vraag rijst dan: hoe kan een ingewijde een dergelijk nieuw, gebruiksklaar, volwassen lichaam vervaardigen voordat hij van zijn oude lichaam afstand heeft gedaan? Het antwoord op deze vraag vereist kennis van de wet van assimilatie. Maar vooraf dient te worden opgemerkt dat iemand, die zich pas van de geestelijke wereld bewust is en waarschijnlijk nog niet lang in zijn zielenlichaam heeft leren werken, een dergelijk kunststuk nooit kan volbrengen. Daarvoor is een veel hogere geestelijke ontwikkeling nodig. Alleen zij, die een hoge graad van inwijding hebben bereikt zijn vandaag de dag hiertoe in staat. De methode is naar men zegt als volgt: 

Wie voedsel tot zich neemt, hetzij een adept11 of wie ook, moet volgens de wet van assimilatie allereerst elk voedseldeeltje aan zich onderwerpen en met zichzelf in overeenstemming brengen. Men moet het leven van elke afzonderlijke cel onderwerpen en overwinnen voordat het deel van zijn eigen lichaam kan gaan uitmaken. Als dat gebeurd is zal die cel, voor kortere of langere tijd, bij hem blijven, afhankelijk van de gesteldheid en de plaats in de ontwikkeling van het leven dat erin woont. De cel die uit weefsel bestaat dat aan een dier heeft toebehoord en doortrokken was van een begeertelichaam, heeft het hoogst ontwikkelde celleven. Daardoor herstelt de cel zich snel en verlaat daarna het lichaam waarin het tijdelijk geassimileerd was. Daarom moet iemand die zich met vlees voedt vaak zijn voedselvoorraad aanvullen. Dit soort voedsel is dus niet geschikt om een lichaam op te bouwen dat enige tijd moet wachten totdat de adept het in gebruik neemt. Voedsel dat bestaat uit groenten, fruit en noten, vooral als die vers en rijp zijn, is doortrokken van een grote hoeveelheid ether waaruit het levenslichaam van de plant bestaat. Deze cellen kunnen veel gemakkelijker in het lichaam onderworpen en opgenomen worden. Ook duurt het veel langer voordat het celleven zich weer doet gelden. Dus de adept, die een gebruiksklaar lichaam wil hebben voordat hij zijn oude lichaam verlaat, vormt dit vanzelfsprekend uit verse groenten, vruchten en noten, die hij dagelijks gebruikt, opneemt en aan zijn wil onderwerpt om onderdeel van hemzelf te worden. 

Het zielenlichaam van zo iemand is natuurlijk erg groot en krachtig. De adept scheidt hiervan een deel af en maakt daar een matrijs of gietvorm van waarin hij elke dag die stoffelijke cellen inbouwt die hij, voor de opbouw van zijn oude lichaam dat hij in gebruik heeft, kan missen. Daar hij langzamerhand een aanzienlijke voorraad overtollig materiaal geassimileerd heeft, kan hij ook zo nu en dan materiaal, dat in zijn nieuwe lichaam moet worden opgebouwd, onttrekken aan het oude lichaam dat hij in gebruik heeft. Na verloop van tijd zet hij op die manier zijn oude lichaam geleidelijk aan om in het nieuwe. Als het punt bereikt wordt waarop het wegkwijnen van zijn oude lichaam voor de buitenwereld zichtbaar wordt en vragen uitlokt, heeft de adept alles al zodanig geregeld dat zijn nieuwe lichaam klaar voor gebruik is en hij van het oude in het nieuwe lichaam kan overstappen. Hij doet dat niet alleen met het doel om in hetzelfde woongebied te kunnen blijven leven. Door zijn grote kennis zou hij zijn lichaam vele eeuwen zó kunnen gebruiken, dat het steeds jong schijnt, want het slijt niet zoals dat bij ons, gewone stervelingen, door onze hartstocht, emoties en begeerten het geval is. Wanneer hij echter een nieuw lichaam aanneemt is dat, voor zover ik weet, altijd met het doel zijn tegenwoordige omgeving te verlaten om ergens anders zijn werk voort te zetten. Hierdoor komt het dat men verhalen hoort over Cagliostro, de Saint Germain en anderen, dat zij plotseling ergens verschenen, een belangrijk werk begonnen, om daarna weer te verdwijnen. Niemand wist waar zij vandaan kwamen of waar zij heen gingen, maar iedereen die hen had gekend, getuigde van hun opmerkelijke eigenschappen, hetzij voor lof of blaam. Deze overgang van de adept vanuit het domein van de dood naar het rijk van onsterfelijkheid, had zijn voorafschaduwing in de gewaagde sprong van Hiram Abiff, de bouwmeester van de tempel van koning Salomo, toen hij in de ziedende Zee van gesmolten metaal sprong en in zijn reis door de negen gewelfde aardlagen, die het pad van inwijding vormen. Eveneens in de doop van Jezus en de latere afdaling van Golgota in het onderaardse gebied, waar zijn levenslichaam nog steeds aanwezig is in afwachting van de dag dat de Christusgeest bij zijn terugkeer de aarde voorgoed kan verlaten. In het volgende hoofdstuk volgen wij Hiram Abiff op zijn pad van inwijding tot aan de belichaming die hij in de tijd dat Christus op aarde verscheen had, en wordt aangetoond waar en hoe hij zijn nieuwe inwijding ontving. 

() - 11 Een adept is iemand die de eerste van de vier grote inwijdingen heeft ontvangen. 

### <h3 id="part-7">7. De steen der wijzen, wat dat is en hoe die gemaakt wordt</h3>

Zij die de geschriften van de oude alchemisten hebben bestudeerd, stonden altijd voor een raadsel over wat verteld wordt over de steen der wijzen en het proces om onedele metalen in goud te veranderen. Deze beweringen hebben natuurlijk aanleiding gegeven tot behoorlijk wat speculaties. Zo nu en dan werd mij gevraagd een duidelijk antwoord op dit zeer belangrijke onderwerpt te geven. Omdat wij op de drempel van een nieuw tijdperk staan, waarin die kostbare steen, met al zijn kracht, door een groot aantal mensen ontwikkeld wordt en in hun bezit zal zijn, is het van belang dit onderwerp van alle geheimzinnigheid die het omgeeft, te ontdoen door op een duidelijke manier over deze zaak te spreken, zodat iedereen die serieus moeite wil doen – maar het vereist echt veel inspanning omdat iets van waarde nooit zonder moeite verkregen wordt – weet hoe zij zelf deze prachtige steen kunnen maken. 

Wij hebben geleerd dat God in het begin hemel en aarde schiep, het hele universum, en dat deze enorme scheppingskracht zich als wil of verbeeldingskracht manifesteert. De Opperbouwmeester van het heelal moet eerst alles, zoals het nu bestaat of zoals het in het begin werd geschapen, door verbeeldingskracht zichtbaar uitgebeeld hebben en daarna werden de stoffelijke atomen door zijn wil in die matrijs of gietvorm van gedachtestof geordend, waardoor het heelal langzamerhand volgens het ontwerp van zijn Schepper geschapen werd. Dit proces is zelfs nu nog niet voltooid en zal voortgaan totdat alles volmaakt is zoals het oorspronkelijk was bedoeld. 

De goddelijke hiërarchieën die het ontwerp van de grote Schepper hebben uitgevoerd, gebruiken bij het vormen van de kristallen in mineralen en bij de bladeren van planten, of de verschillende dieren, eveneens die tweevoudige scheppingskracht. Hun krachtige verbeelding vormt in het gebied van de krachten der oertypen, in de aarde, datgene wat zij wensen vorm te geven, terwijl hun geconcentreerde wil de grove materie in deze matrix vormt totdat dit de uiteindelijk gewenste stoffelijke vorm heeft aangenomen. 

De mens als geest, bezit eveneens een dergelijke scheppingskracht en heeft door de eeuwen heen, onder leiding van de Goden, geleerd hoe lichamen van steeds grotere waarde te maken als instrument om zich in uit te drukken. Maar zijn pelgrimstocht door de materie werd ondernomen met het doel om hem tot een onafhankelijk, scheppend, rationeel wezen te maken. Om dit doel te bereiken was het noodzakelijk dat hij zich op het juiste ogenblik uit de bescherming door de goden, los zou maken, opdat hij zou leren scheppen, en niet alleen voor zichzelf, maar ook om anderen in de grote levensschool kennis bij te brengen. 

Tijdens zijn ontwikkeling heeft de mensheid steeds meer inzicht in het levensmysterie gekregen en dat terwijl het nog maar een paar eeuwen geleden is dat men zijn leven en vrijheid in gevaar bracht als men zijn mening uitte als die van de gangbare opvattingen afweek. Vandaar dat de alchemisten, die dit fenomeen veel dieper hadden bestudeerd dan de meeste mensen, gedwongen waren hun opvattingen in allegorische en symbolische taal te verhullen. Hun leer met betrekking tot de geestelijke ontwikkeling van de mens en het gebruik dat zij maakten van de uitdrukkingen zout, zwavel, kwik en azoth - die de gewone mensen zo geheimzinnig voor kwamen - hebben hun oorsprong echter in kosmische waarheden die voor de ingewijden zeer verhelderend waren. Zij die de Rozenkruisersleer bestuderen en het ontstaan van de wereld en het voortschrijdende scheppingsproces hebben leren begrijpen, zullen geen moeite hebben de taal van de alchemisten op de juiste manier te begrijpen. 

Allereerst weten wij dat er een tijd was waarin de mens in wording een hermafrodiet was, mannelijk en vrouwelijk tegelijk, en in staat uit zichzelf voort te brengen, en in ander opzicht een plantachtig leven leidde en zich in een droomloze slaap bevond. De levensenergie die hij in zijn lichaam opnam werd uitsluitend gebruikt om te groeien, totdat het tijdstip van de voortplanting aanbrak en een nieuw ontkiemend lichaam werd uitgeworpen, om eveneens zijn groei te beginnen. Er bestond geen stimulans tot handelen, maar als die er toen wel had bestaan zou de mens geen verstand en wil gehad hebben om hem te leiden. 

Om de mens uit die passieve toestand te bevrijden werd, onder leiding van de engelen, één helft van de scheppingskracht naar boven gericht voor het opbouwen van strottenhoofd en hersenen zodat de mens door gedachten zou leren te scheppen, evenals de goddelijke hiërarchieën, en zijn scheppende gedachten in woorden uit te drukken. Hiermee hield de mens op om fysiek een hermafrodiet te zijn en werd eenslachtig. De mens kan zich niet langer uit zichzelf lichamelijk voortplanten, zoals de tweeslachtige planten dat kunnen, noch geestelijk zoals de Elohim, de man-vrouwelijke hiërarchen naar wiens beeld de mens oorspronkelijk geschapen was. In zijn tegenwoordige stadium neemt de mens dus een weinig benijdenswaardige positie in, die tussen plant en God. 

Toen de ene helft van de seksuele kracht van de mens een andere bestemming kreeg om hersenen te vormen, waren de mensen totaal hulpeloos en misten zij de kennis hoe deze omstandigheden te overwinnen. Zij waren zich er zelfs niet van bewust dat er een probleem bestond zodat, als er geen hulp van buitenaf was gegeven, het menselijk ras zou zijn uitgestorven. Op momenten dat de planeetstanden gunstig waren drongen de maanengelen, die de mensheid onder hun hoedde hadden, daarom de beide geslachten in grote tempels samen om zich voort te planten en zorgden er zo voor dat het ras in stand bleef. Ook was het de bedoeling dat, zodra de hersenen voltooid zouden zijn, de Heren van Mercurius – Oudere Broeders van onze tegenwoordige mensheid die uitblinken in intelligentie – ons zouden leren hoe ons verstand te gebruiken en het in feite scheppend te maken, zodat wij niet langer van het nu in zwang zijnde proces van gescheiden geslachtelijke voortplanting afhankelijk zouden zijn. Zo werden wij door het werk van deze beide grote hiërarchieën vanuit onbewustheid opgeheven naar het eerste stadium van scheppende intelligentie van plant tot god. 

Wij weten ook dat dit plan door de luciferische geesten – achterblijvers van de mensheid uit de Maanperiode die op de planeet Mars leven - in de war werd gestuurd. Zij hadden behoefte aan een stoffelijk arbeidsveld, maar waren niet in staat om dat voor zichzelf te scheppen. Zij leerden daarom de mensheid uit egoïstische redenen, hoe op elk moment, door samenwerking van de beide geslachten, een nieuw lichaam te scheppen. Als stimulans daartoe prentten zij langzaam de dierlijke hartstochtelijke geaardheid op de mensheid in, die wij nu nog bezitten. 

De vroegere alchemisten noemden de engelen van de maan, die het zilte nat van de zee beheersen, met de term zout. Zij hadden ontdekt dat voor de verstandelijke processen een bepaalde hoeveelheid zout in het bloed nodig is, maar dat teveel zout in het bloed geestelijke stoornissen veroorzaakt, zoals blijkt uit ervaringen van schipbreukelingen die tijdelijk geestelijk gestoord raakten als zij zeewater dronken dat het maanelement zout bevat. Op die manier legden zij dus verband tussen de maan en het verstand. 

De vurige luciferische geesten - die zo’n verderfelijke rol in de ontwikkeling van de mens speelden - verbonden zij met het vurige element zwavel. De alchemisten beweerden dat de mens door het voortdurend inademen van zwavel bewusteloos wordt en uiteindelijk sterft. Zo werd ook de mens, de geest, onbewust van de geestelijke werelden gemaakt, en de dood door de kennis die de luciferische geesten hem geleidelijk aan bijbrachten. 

Het metaal kwik is volgens hun zeggen, het ongrijpbaarste van alle metalen. Door de meeste substanties waarmee het in aanraking komt, zal het heendringen en daarna verdampen. Daarom vergeleken zij kwik met de Heren van Mercurius die ware meesters zijn in de kunst om de geheimen van de natuur met hun denken te doorgronden. Kwik bezit ook het vermogen om de geest uit zijn stoffelijke gevangenis te verlossen. 

Door het voortplantingsproces, generatie, dat onder leiding van de engelen op een gunstig tijdstip plaatsvond, volgde de mens het pad van plant tot god, daarmee de hoofdweg van ontwikkeling volgend zoals oorspronkelijk in de bedoeling lag. 

Geleid door de luciferische geesten raakte de mens van die weg op een zijweg van ontaarding en degeneratie, en bevindt hij zich nu daardoor als het ware in een moeras van waaruit hij zich niet zonder hulp van anderen, die hem vooruit zijn, kan bevrijden. 

Zodra hij zich hiervan bewust wordt en zich op weg begeeft om het licht te zoeken, staat hij aan het begin van het pad van regeneratie, bewaakt door de Heren van Mercurius die hem door hun wijsheid naar het gewenste doel zullen leiden. Ik zal de methode, door de vroegere alchemisten geschetst, bespreken na een korte opsomming van de hoofdpunten die men goed in gedachten dient te houden om wat volgt te kunnen begrijpen. 

De scheppingskracht die door God gebruikt werd om een zonnestelsel te doen verschijnen, en de door de goddelijke hiërarchieën gebruikte kracht om het stoffelijke voertuig van de lagere rijken te maken waarover zij als groepsgeest heersen, uit zich op twee manieren: als wil en verbeeldingskracht. En is dezelfde als de gezamenlijke scheppingskracht in man en vrouw die het ontstaan van een menselijk lichaam tot gevolg heeft. Ooit was de mens tweeslachtig, mannelijk-vrouwelijk, waardoor iedereen in staat was zijn soort, zonder hulp van iemand anders, voort te planten. Maar tijdelijk werd één helft van de scheppingskracht naar boven geleid om hersenen en een strottenhoofd op te bouwen om de mens ooit de mogelijkheid te bieden door zijn eigen verstand, gedachten vorm te geven en het machtswoord uit te spreken waardoor zijn gedachten ‘vlees’ zullen worden. Drie grote scheppende hiërarchieën waren vooral bij deze verandering betrokken: de engelen van de maan, de Heren van Mercurius, en de luciferische geesten van Mars. De alchemisten brachten de engelen van de maan, die de getijden van het zilte nat van de zee beheersen, met het element zout in verband; de luciferische geesten van Mars met het element zwavel; en de Heren van Mercurius met het metaal kwik. Die symbolische voorstelling gebruikten zij enerzijds vanwege de godsdienstige onverdraagzaamheid die het gevaarlijk maakte een andere dan de orthodoxe opvatting van de Kerk uit die tijd, openbaar te maken en anderzijds omdat de meeste mensen niet rijp waren om waarheden die door de leer van de alchemisten verkondigd werden, te aanvaarden. De alchemisten noemden nog een vierde element, azoth, een naam samengesteld uit de eerste en laatste letter van onze klassieke talen zoals, alfa en omega [Openb. 1:8, 11; 21:6 en 22:13] om het begrip van alomvattendheid aan te geven. Dit woord sloeg op wat wij nu kennen als de geestelijke straal van Neptunus die de hogere octaaf van Mercurius is en de veredelde kern van geestelijke kracht voorstelt. 

De alchemisten wisten dat als gevolg van de hartstocht waarmee de luciferische geesten de mens had doordrenkt, hun moraal en karakter ruw en grof waren geworden. Dat daarom een proces van zuivering en verfijning nodig was om die karaktertrekken uit te roeien en de mens tot die verheven hoogte te verheffen waar de grootsheid van de geest niet langer verduisterd wordt door de ruwe bolster die hem nu aan het gezicht onttrekt. De alchemisten beschouwden het lichaam daarom als een laboratorium en benoemden geestelijke processen met scheikundige termen. Zij namen waar dat deze geestelijke processen hun oorsprong hadden en zich afspeelden in het ruggenmerg, dat de verbinding vormt tussen de beide scheppingsorganen, de hersenen waarop de Heren van Mercurius inwerken, en de geslachtsorganen die de gunstige aanvalspositie van de zinnelijke en hartstochtelijk ingestelde luciferische geesten is. 

Dit driedelige ruggenmerg was voor de alchemisten de smeltkroes van het bewustzijn. Zij wisten dat de maanengelen hoofdzakelijk actief waren in het sympathische deel van het ruggenmerg, dat in verband staat met de instandhouding van het lichaam en daarom werd dat deel genoemd naar het element zout. Zij zagen duidelijk dat het deel dat de motorische zenuwen regelt, die de dynamische energie gebruikt die in ons lichaam door ons voedsel wordt verzameld, beheerst werd door de martiale luciferische geesten, en noemden dat deel daarom zwavel. Het derde deel dat de zintuiglijke waarnemingen via de zenuwen doorgeeft werd kwik genoemd daar zij onder invloed van de geestelijke wezens van Mercurius staan. Het ruggenmergskanaal of de ruggenmergsholte is in tegenstelling tot wat anatomen menen, niet met vloeistof gevuld maar met een op stoom gelijkend gas, dat in contact met de buitenlucht condenseert. Maar het kan ook door de trillingsactiviteit van de geest oververhit worden zodat het een schitterend en lichtgevend vuur wordt, het vuur van zuivering en vernieuwing. Hier ligt het arbeidsveld van de grote geestelijke hiërarchie van Neptunus, dat door de alchemisten met de naam azoth wordt genoemd. Dit geestelijke vuur is niet bij ieder mens hetzelfde en het is in de een niet zo lichtgevend als in de ander. De gesteldheid daarvan hangt af van de geestelijke vooruitgang van de persoon in kwestie. 

Als de aspirant naar geestelijk leven in deze mysteriën van de symboliek was onderricht en het moment was aangebroken om in duidelijke woorden met hem te spreken, werd hem het volgende meegedeeld, zij het niet per se in deze bewoordingen of op deze manier. Maar in elk geval werd hem duidelijk te verstaan gegeven: ‘dat de mens, anatomisch gezien, tot het dierenrijk behoort en dat de planten één trap lager dan de dieren staan. De planten zijn rein en onschuldig. Hun voortplanting wordt niet door hartstocht bezoedeld en hun hele scheppingskracht richt zich naar boven, naar het licht, waar zij zich in de bloem – voor iedereen een bron van vreugde en schoonheid – openbaart. Maar planten kunnen niet anders, want zij hebben geen verstand, geen bewustzijn van de buitenwereld, noch een vrije wil tot handelen. In de stoffelijke wereld kunnen zij alleen maar voortbrengen. 

Op de ladder van ontwikkeling staan de goden - scheppers op geestelijk zowel als op stoffelijk gebied - boven de mens. Ook zij zijn rein, net als de planten, want hun hele scheppingskracht is eveneens naar boven gericht en wordt besteed op de manier zoals hun verstand dat aangeeft. Omdat zij het verschil tussen goed en kwaad kennen, kiezen zij altijd voor het goede. 

Tussen de goden en het plantenrijk staat de mens, een rationeel wezen, met scheppingskracht en een vrije wil die hij ten goede of ten kwade kan gebruiken. Momenteel wordt hij echter door hartstocht – die de luciferische geesten hem bijbrachten – beheerst, en leidt één helft van zijn scheppingskracht naar beneden, afgekeerd van het licht, om zijn zinnelijkheid te bevredigen. Diep van binnen weet hij dat dit verkeerd is en hij verbergt daarom vol schaamte zijn scheppingsdrift en is geërgerd als die aan het licht komt. Vóór er van geestelijke vooruitgang sprake kan zijn, moet dat veranderen en daarom moet u zorgvuldig de overeenkomst tussen de kuise plant en de zuiver geestelijke goden overwegen die beide hun hele scheppingskracht naar boven richten, naar het licht. Tijdens uw ontwikkeling bent u boven de plant uitgestegen, die alleen in de stoffelijke wereld scheppend werkt, en bent u aan de goden gelijk geworden, op zowel geestelijke als stoffelijke gebieden. En bezit u eveneens een verstand en een vrije wil om uw scheppingskracht te leiden. Dit werd bereikt door de ene helft van de scheppingskracht naar boven te leiden, voor de opbouw van hersenen en strottenhoofd: organen die nog altijd door die naar boven gerichte helft van de scheppingskracht gevoed en in stand gehouden worden. Maar terwijl de goden hun hele scheppingskracht door de kracht van hun denken op altruïstische doelen richten, verspilt u nog altijd de ene helft van uw goddelijk erfdeel in begeerte en bevrediging van uw lusten. Als u echter aan de goden gelijk wilt worden, moet u leren uw hele scheppingskracht naar boven te richten en haar alleen onder leiding van uw verstand te gebruiken. Alleen dán kunt u aan de goden gelijk worden, en door de kracht van uw denken en door het scheppende Woord uit te spreken, uit uzelf scheppen. Bedenk dat u ooit stoffelijk tweeslachtig was en evenals de plant uit uzelf kon voortbrengen. Kijk nu, met dit in gedachte, naar de toekomst en bedenkt dat uw tegenwoordige eenslachtigheid niets anders dan een tijdelijke fase in uw ontwikkeling is en dat in de toekomst uw hele scheppingskracht naar boven moet worden gericht zodat u weer een geestelijk tweeslachtig wezen wordt in staat om uw ideeën een uiterlijke vorm te geven, en het levende woord te spreken dat hen met leven zal bezielen en met levensenergie doen trillen. Die tweevoudige scheppingskracht, door hersenen en strottenhoofd tot uitdrukking gebracht, is het levenselixer dat voortkomt uit de levende steen van de geestelijke, tweeslachtige filosoof. Het alchemistische proces van het ontsteken en omhoog leiden wordt in het ruggenmerg tot stand gebracht, waarin zout, zwavel, kwik en azoth worden aangetroffen. Door verheven en hoogstaand denken, het overdenken van geestelijke onderwerpen, en door het tonen van onbaatzuchtigheid in het dagelijkse leven, begint het te gloeien. De andere helft van de scheppingsenergie die zo door het ruggenmergskanaal naar boven gedreven wordt is een geestelijk vuur in de wervelkolom, de slang van de wijsheid. Geleidelijk aan stijgt dit vuur steeds hoger en als het de epifyse of pijnappelklier; en de hypofyse of het hersenaanhangsel in de hersenen heeft bereikt, brengt het die in trilling en opent de geestelijke werelden en stelt het de mens in staat om in nauw contact met de goden te komen. Dan straalt dit vuur in alle richtingen uit, doordringt het hele lichaam en de sfeer van zijn aura. De mens is nu een levende steen geworden, waarvan de schittering die van diamant of robijn te boven gaat. Hij is dan zelf de steen der wijzen.’ 

Op de processen van geestelijke groei zijn nog veel meer scheikundige symbolen en vergelijkingen van toepassing die ontleend zijn aan de wereld van de alchemie waardoor de mensen uiteindelijk levende stenen in Gods tempel worden. Maar in het voorgaande is voldoende gezegd om aan te tonen wat de vroegere alchemisten met zulke termen bedoelden en de reden waarom zij hun leer in een symbolische taal verhulden. Het pad van inwijding is en was altijd open. Voor iedereen die echt en serieus naar verlichting zoekt en die de prijs met de munt van zelfontkenning en zelfopoffering wil betalen, is het pad altijd open geweest. Zoek daarom de tempeldeur en u zult hem vinden; klop en hij zal voor u worden opengedaan. Als u toegewijd zoekt, voortdurend klopt en dapper werkt, zult u uiteindelijk uw doel bereiken en zelf de steen der wijzen worden. 

#### <h4 id="celibacy-and-marriage">Celibaat en huwelijk</h4>

Om misverstand te voorkomen wordt er op gewezen dat deze les alleen aan hen, die naar discipelschap12 streven, werd gegeven om hen de reden te laten zien waarom het noodzakelijk is een rein en kuis leven te leiden. Deze les is niet bedoeld voor de vele mensen die geen geestelijke aspiraties hebben en tot nu toe niet in staat zijn hun hartstocht te bedwingen. De Rozenkruisers zijn zelfs geen voorstander van een algeheel celibaat voor hun leerlingen, integendeel. Zij zien het als een geestelijke plicht voor de verlichte esotericus, of men nu man of vrouw is, indien mogelijk een verwante geest te vinden en een gezin te stichten om aan hen die wedergeboorte zoeken een heel gunstige gelegenheid te bieden. Als dergelijke toegewijde mensen om die reden seksuele omgang hebben, als de voorgeboortelijke omstandigheden geestelijk, psychisch en moreel zuiver zijn, en het ego zijn prille jeugd in een huiselijke en harmonische omgeving met liefhebbende ouders doorbrengt, zullen zowel de kinderen als hun ouders daar baat bij hebben. Omdat grote geesten evenmin uit minderwaardige ouders geboren kunnen worden net zo min als water beneden zijn peil kan zakken, doet een aspirant voor discipelschap er verkeerd aan om wegens eigen vooruitgang celibatair te leven als de omstandigheden hem veroorloven een gezin te stichten. Bovendien zal door enkele malen in het leven de scheppingskracht te gebruiken waar dit voor de voortplanting nodig is, de geestelijke ontwikkeling, die nodig is om de steen der wijzen te worden, niet in de weg staan. Het voordeel dat de zielengroei door het aanvaarden van het ouderschap oplevert, maakt dit ruimschoots goed. 

() - 12 De Rosicrucian Fellowship onderscheidt studenten, zij die de leer bestuderen; proefleerlingen, zij die de leer bestudeerd hebben en daarna leven, en discipelen, zij die zich voorbereiden om de eerste van de 9 kleine inwijdingen te ontvangen. 

De Rozenkruisers leren dus dat het huwelijk tussen twee mensen, die hun scheppingskracht willen beperken tot het doel zich voort te planten, beslist juist en nobel is en tot veel zielengroei leidt; maar dat ongehuwde aspiranten, als zij het allerhoogste willen bereiken, beslist celibatair dienen te leven. 

### <h3 id="part-8">8. Het pad van inwijding</h3>

In een voorgaand hoofdstuk werd opgemerkt dat de overgang van de adept, vanuit het rijk van de dood naar het gebied van de onsterfelijkheid, aangekondigd werd door de moedige sprong van Hiram Abiff, de bouwmeester van Salomos tempel, in de ziedende Zee van gesmolten metaal en zijn reis door de negen gewelfde aardlagen die het pad van inwijding vormen. We herinneren ons eveneens dat Hiram Abiff, de zoon van Kaïn, aan het eind van die reis, van zijn stamvader een nieuwe hamer en een nieuw woord kreeg om die in het nieuwe tijdperk te gebruiken. In overeenstemming met de evangeliën blijkt dat Jezus, de zoon van Set, meteen vanaf Golgota de onderaardse lagen binnendrong, waar hij enige tijd in contact bleef met de daar verblijf houdende geesten. De verschillende aardlagen, vanaf de omtrek tot aan het midden, vormen zowel voor de zonen van Set als voor die van Kaïn dus het pad van inwijding. Dat is de reden waarom in de vele boeken die over occultisme gaan, weinig of niets gezegd wordt over de inwendige samenstelling van de aarde. Zij, die alleen maar medium zijn, weten het niet, en zij die het wel weten zeggen niet veel. In De wereldbeschouwing der Rozenkruisers is het 18e hoofdstuk gewijd aan dit onderwerp waarin alles staat wat men hierover durft mee te delen en waarnaar voor verdere informatie wordt verwezen. 

Het pad van inwijding wordt op verschillende manieren bewaakt. Zolang wij hier op aarde in ons stoffelijk lichaam rondlopen, worden wij door de zwaartekracht naar het centrum van de aarde getrokken. Maar omdat onze lichamen uit vaste stof bestaan, dat wil zeggen van dezelfde dichtheid als waaruit de aarde is samengesteld, wordt voorkomen dat als wij ons verplaatsen, wij in de aarde wegzakken, zoals dat met water het geval is, of dat wij er door middel van doordringing zoals wij door de lucht gaan. Als de dood zich aandient en wij ons sterfelijk omhulsel afleggen, bevinden wij ons in lichamen die fijner zijn dan de elementen van de aarde. Als er geen andere obstakels zouden zijn zou iemand, die in die ijlere lichamen gehuld is, daarom gemakkelijk door de verschillende aardlagen tot aan het midden kunnen doordringen. Als men zijn stoffelijk lichaam heeft afgelegd, is men niet langer onderhevig aan de zwaartekracht, maar aan levitatie, en is het meestal vrij moeilijk op het aardoppervlak te blijven. Dat is alleen maar mogelijk tijdens het eerste gedeelte van ons bestaan na de dood en men nog zwaarbeladen is met de grofste ether en begeertestof. Hoe meer men van dat grove materiaal heeft verzameld door toe te geven aan de lagere aard en door het aankweken van dronkenschap, hebzucht, haat, kwaadaardigheid, verdorvenheid en zedeloosheid heeft verzameld, des te gemakkelijker is het om in de buurt van kroegen, goktenten, hoerenbuurten en dergelijke plaatsen rond te hangen. Maar iemand met hoge idealen en verheven aspiraties, degene die waarschijnlijk geneigd is het pad van inwijding te zoeken, voelt hoe de onweerstaanbare kracht van levitatie hem van de aarde wegtrekt in de zuivere luchtlagen waar de eerste hemel is gelegen en wordt op die manier doeltreffend verhinderd om onrechtmatig het pad van inwijding te betreden. Er worden verhalen verteld van ingewijden die de zwaartekracht overwonnen hebben en zich soms, terwijl zij nog in hun grofstoffelijk lichaam waren, met een bepaald doel in de lucht verhieven. Ingewijden leren, hoe zij, als zij in hun zielenlichaam zijn, de wet van levitatie kunnen opheffen en vervolgens door de negen aardlagen kunnen gaan. Er wordt gezegd dat Jezus de zoon van een timmerman was. Maar het Griekse woord is tekton, dat bouwer betekent; archè13 is het Griekse woord voor oerstof. Ook zegt men dat Jezus zélf een timmerman of tekton, was. Dat is juist, hij was een bouwer of metselaar, een Zoon van God, de grote Archetekton. Op drieëndertigjarige leeftijd, toen hij de drie maal drie, is 9, graden van de mystieke vrijmetselarij doorlopen had, daalde hij af naar het centrum van de aarde. Zo daalt iedere andere tekton, vrijmetselaar of phree-messen, kind van het licht zoals de Egyptenaren hem noemde, af door de negen gewelfde aardlagen. Bij de komst van Christus zien wij zowel Hiram Abiff, de zoon van Kaïn, en Salomo, de zoon van Set, tot wedergeboorte komen om door Christus de volgende grote inwijding in de christelijke mysteriën te ondergaan. 

() - 13 Het Griekse woord archè betekent ‘begin’. 

Wij zagen in het vorige hoofdstuk bij het bespreken van de steen der wijzen, dat het ruggenmerg het belangrijkste laboratorium van de alchemist was. Dat het ruggenmerg geestesvuur, opgewekt door de scheppingskracht naar boven om te keren, door de ruggenmergholte naar boven te leiden en tussen de epifyse of pijnappelklier en hypofyse of hersenaanhangsel in de hersenen voorbijtrekt, en aan de mens als het ware een derde oog geeft waarmee men in de geestelijke wereld kan zien. Als dit kronkelige geestesvuur voldoende ontwikkeld is, kan men door het licht hiervan de wijsheid van eeuwen lezen. Daarom spoorde Christus zijn leerlingen aan wijs te zijn als de slangen. Het Egyptische woord naja, dat slang betekent, komt minstens eenmaal in de Hebreeuwse Bijbel voor, in Psalm 58:5. In het oude Egypte waren de farao’s zowel koning als priester en bekleedden dus een dubbel ambt en droegen daarom een dubbele kroon met een uraeus of slangenkop [van de brilslang], zo geplaatst dat het leek, als hij de kroon op had, dat de uraeus uit zijn voorhoofd, tussen zijn wenkbrauwen te voorschijn kwam. De kronkelende uraeus was daarom een passend symbool van de wijsheid van de drager. 

Volgens het bijbelverhaal verscheen de luciferische geest aan Eva in de gedaante van een slang, een zoon van de wijsheid. Volgens de vrijmetselaarslegende werd Kaïn uit die vereniging met Eva geboren. Verder wordt meegedeeld dat daarna de luciferische geest Eva verliet, die daardoor weduwe werd, en Kaïn zodoende de zoon van de luciferische geest, de slang der wijsheid, en van Eva, de weduwe, was. Tot op de dag van vandaag draagt iedere ingewijde het slangensymbool op zijn voorhoofd waardoor hij door zijn medebroeders aan dit symbool als een zoon van de weduwe en de luciferische geest bekend is. Aan de hand van dat kenmerk moeten wij dus Hiram Abiff voor zijn volgende belichaming opsporen. Daar bewijsmateriaal door één van de partijen, tegen haar eigen belang is aangebracht, wettelijk van bijzonder belang wordt geacht, vestigen wij vooral onze aandacht op de volgende punten die aan het rooms katholieke Latijnse testament zijn ontleend. 

In 1 Samuël 19:19, 20 van de nieuwe vertaling is sprake van Najot, een plaats waar een school van profeten en zieners was gevestigd, waaronder Samuël. Najot is de vrouwelijke meervoudsvorm van naja, slang, een Egyptisch woord dat in de Bijbel voorkomt. In de Latijnse vertaling noemt men diezelfde plaats Naïm en Eusebius zegt dat het in de buurt van Endor lag, bekend als de verblijfplaats van een waarzegster door bemiddeling waarvan Saul met Samuël sprak nadat deze gestorven was. U moet niet denken dat Najot en Naïm plaatsen zijn in letterlijke zin, of dat zij door elkaar gebruikt konden worden. Zij beschrijven twee totaal verschillende soorten geestelijk begaafde mensen, die de oude Egyptenaren aanduidden door bij de ene soort de uraeus op het voorhoofd te plaatsen, en bij de andere op de navel. Tot deze laatste soort behoorden de mediamieke personen die van geleidegeesten indrukken via de zonnevlecht, de zenuwknoop achter de maag, ontvingen. De Hebreeërs bestempelden hen met de naam Najot en gebruikten het vrouwelijke achtervoegsel om hun negatieve eigenschappen aan te geven. De bewuste helderziende echter en de ingewijde die door de Egyptenaren werden afgebeeld met de uraeus op hun voorhoofd, werden door de Hebreeërs Naïm genoemd, die het mannelijke achtervoegsel gebruikten om de positieve vermogens aan te geven. De rooms katholieke Latijnse vertaling van het Nieuwe Testament, in Lucas 7:11- 15, spreekt over de jongeman die door Christus werd opgewekt, als de zoon van een weduwe te Naïn. 

Omdat de slang niet volledig geopenbaard wordt voordat de kandidaat het negende gewelf van de kleine mysteriën is doorgegaan en een aspirant wordt voor de grote mysteriën en verder, omdat de loge van de phreemessen, de kinderen van het licht uit het oude Egypte, nu overgeplaatst is naar de verschillende vertakkingen van het Angelsaksische ras, waar de klank nain, negen betekent, heeft men het oorspronkelijke woord verbasterd om iedereen te misleiden die nog geen recht heeft op die kennis. 

Maar alles op deze aardbol is aan verandering blootgesteld en dat geldt ook voor de inwijdingsmethoden en de daarvoor geldende eisen. Toen Hiram Abiff bezig was met de bouw van Salomos tempel slaagde hij er niet in zijn geweldige prestatie, de Zee, te maken omdat hij, de zoon van de vurige luciferische geesten, niet wist hoe vuur met water te vermengen dat de zonen van Set, geschapen door de watergod Jehova, in zijn vorm hadden gegoten. Hij kreeg toen een nieuwe hamer en een nieuw woord. De hamer had de vorm van een kruis. Voordat hij door zijn tegenstanders vermoord werd, slaagde hij erin het woord op een schijf te schrijven. Hij bleef slapen tot hij als Lazarus, de zoon van de weduwe te Nain, door de krachtige greep van de leeuwenklauw, de Leeuw van Juda, werd opgewekt. Toen werd de schijf teruggevonden en ook de nieuwe hamer in de vorm van een kruis. Op de schijf stond het raadselachtige symbool van de roos. In die twee symbolen ligt het grote levensgeheim verborgen, het vermengen van water en vuur zoals dit door het uit de aarde geboren vloeibare sap, dat door de stengel en de bloemkelk naar de vurig getinte bloembladeren opstijgt, die in de zuiverheid van het zonlicht zijn ontstaan, maar noch altijd bewaakt worden door de doornen van de luciferische geesten van Mars. 

De exoterische, vrijmetselarij, die echter niet meer is dan het omhulsel van de door de zonen van Kaïn ingestelde mystieke orde, heeft in onze moderne tijd het mannelijke element met zijn positief gepolariseerd stoffelijk lichaam aangetrokken en is in industrie en staatsmanschap opgeleid, en beheerst op die manier de materiële ontwikkeling van de wereld. De zonen van Set, die zelf het priesterschap instelden, hebben hun betovering op het positieve levenslichaam van het vrouwelijke element uitgeoefend om op die manier de geestelijke ontwikkeling te overheersen. Terwijl de zonen van Kaïn, die door middel van de vrijmetselarij en aanverwante bewegingen werken, openlijk voor de wereldlijke macht streden, heeft de geestelijkheid even energiek en misschien doeltreffender gevochten om heimelijk hun grip op de geestelijke ontwikkeling van het vrouwelijke element te behouden. 

Voor de toevallige toeschouwer lijkt het alsof er in onze tijd geen uitgesproken vijandschap tussen beide bewegingen bestaat. Maar al is de hedendaagse vrijmetselarij niet meer dan een schim van haar ware vroegere esoterische wezen, en al is het rooms-katholicisme door de loop der tijd verschrikkelijk gehavend, in één ding is er geen verschil, namelijk dat de strijd feller is dan ooit. De inspanning van de kerk richt zich niet zozeer op de grote massa, dan wel op hen die ernaar streven het hogere leven te leiden om zodoende toegang tot de Tempel van de mysteriën te krijgen en te leren hoe de steen der wijzen te maken. 

Naarmate de mens in zijn ontwikkeling voortschrijdt, wordt het levenslichaam blijvend positiever gepolariseerd, wat zowel mannen als vrouwen een groter verlangen naar spiritualiteit geeft. Al zijn wij door opnieuw geboren te worden nu eens man dan weer vrouw, wordt onafhankelijk van het geslacht, het levenslichaam steeds uitgesprokener positief gepolariseerd, onafhankelijk van het geslacht. Dit verklaart de groeiende neiging tot altruïsme die zelfs naar voren komt in het lijden door de oorlog die nu uitgevochten wordt (1914-1918) . Want iedereen is het er over eens dat de volken moeten streven naar een duurzame vrede zodat de zwaarden kunnen worden omgesmeed tot ploegijzers en de lansen tot snoeimessen. In het verleden heeft de mens universele broederschap tot het hoogste ideaal verheven. Maar als wij in overeenstemming met Christus willen handelen, moeten wij verder gaan dan dat, omdat hij tegen zijn leerlingen zei: ‘Jullie zijn mijn vrienden.’ Tussen broers en zusters kan haat en onenigheid bestaan, maar vriendschap is een uitdrukking van liefde en kan zonder haar niet bestaan. Universele vriendschap is daarom het magische woord dat alle onderscheid zal wegnemen en op aarde onder de mensen vrede en rust zal brengen. Dit is het grote ideaal dat de Rosicrucian Fellowship verkondigt, een ideaal dat de kortste weg naar de nieuwe hemel en de nieuwe aarde wijst, waar de zonen van Kaïn en van Set eindelijk verenigd zullen worden. 

### <h3 id="part9">9. Harmagedon,14 de grote strijd en het komende tijdperk</h3>

() - 14 Zie: Openbaring 16:16. 

Het in hoofdstuk 5 afgedrukte diagram geeft aan dat er een tijd was waarin de mensheid in vrede en geluk leefde, onder de hoede van een heerser die het dubbele ambt van koning en priester bekleedde en zowel het wereldlijke als het geestelijke hoofd van het tweeslachtige menselijk ras was. De Bijbel noemt hem Melchisedek en er wordt gezegd dat hij koning van Salem was, wat vrede betekent. Daarna werd de mensheid in twee geslachten verdeeld, mannelijk en vrouwelijk, en onder een tweevoudige heerschappij geplaatst van enerzijds een koning, die macht had over hun wereldse aangelegenheden en als doel had hen door nijverheid en staatkunde vooruit te helpen, en anderzijds een priester, als hoofd van de geestelijkheid, die zo’n geestelijk gezag uitoefenden als zij voor het eeuwige welzijn van haar kudde nodig oordeelden. 

Het staatsmanschap, door de zonen van Kaïn beoefend, houdt het mannelijke ideaal hoog, vertegenwoordigd in Hiram Abiff, de bouwmeester, de zoon van het vuur; terwijl de zonen van Set, als geestelijkheid, het vrouwelijke ideaal hooghouden in de maagd Maria, de vrouwe van de zee. 

Zo staan dus water en vuur, vrouwelijk en mannelijk, Kerk en Staat tegenover elkaar, met als onontkoombaar gevolg dat er vanaf die scheiding een grote strijd heeft gewoed; dat zonde, leed en dood hoogtij vieren en de mensheid smachtend uitziet naar de dag van verlossing, waarop de twee stromingen in het koninkrijk van de hemelen worden verenigd, waar geen huwelijk meer zal bestaan, waar Christus, de vredevorst heerst die voor het welzijn van iedereen het dubbele ambt van koning en priester uitoefent naar de ordening van Melchisedek. 

Die nieuwe orde kan echter niet in één dag ontstaan; hier gaan eeuwen van voorbereiding aan vooraf. Niet alleen van het land zelf, maar vooral van de mensen die er moeten wonen. Om een idee te krijgen van wat voor land dit is en hoe de bevolking er is samengesteld, is het nuttig na te gaan wat het ontwikkelingsverloop van de mensheid ons heeft opgeleverd, om zo inzicht te krijgen in wat ons in de toekomst te wachten staat. 

Zowel de bijbelse als de occulte overlevering zijn het met de wetenschap eens dat er een tijd was waarin duisternis in het heelal over het water hing waar het materiaal voor de komende aardse planeet door de goddelijke hiërarchieën werd verzameld, en door hen in beweging werd gebracht. En dat er na dat stadium, een periode van opheldering volgde waarin de donkere stofwolk een vuurnevel werd. Hierna volgde een periode waarin de kou van de ruimte, en de hitte van de planeet in wording, een dampkring van stoom in de nabijheid van de vurige kern vormde. Op enige afstand van die vurige kern verwijderd, ontstond mist. Toen de mist voldoende was afgekoeld, sloeg die op de vurige kern in de vorm van regen neer, om opnieuw te verdampen, Dit proces ging eindeloos door, totdat er door het herhaaldelijk koken van het water zich een korst om die vurige kern begon te vormen. Op die eilanden van korst in de oceaan van vuur horen wij voor het eerst iets over de mensheid die in vaste, stoffelijke lichamen woonden, die natuurlijk in de verste verte niet leken op onze tegenwoordige lichamen. In het volgende stadium werd de aardkorst sterk genoeg om de hele aardkern te bedekken. De mensheid woonde toen in de lage gedeelten van het land van de mist. De mist was toen zo dicht dat de mens door kieuwspleten ademde, zoals dat bij vissen het geval is en die bij het menselijk embryo nog te zien zijn. 

Toen de mist, die over Atlantis hing, begon op te trekken, hadden sommige voorvaderen van ons al een begin van longen ontwikkeld en zagen zich , lang voor hun medemensen, gedwongen de hooglanden op te zoeken. Vandaar dat zij door de woestijn trokken terwijl het beloofde land uit de optrekkende nevel tevoorschijn kwam en hun groeiende longen hen in staat stelde om in de atmosfeer, zoals wij die nu kennen, te leven. Nadat de voorlopers de laaglanden verlaten hadden zijn daar nog twee rassen ontstaan. Daarna verdreven de opeenvolgende overstromingen iedereen naar het hoger gelegen land. De laatste overstroming vond, zoals Plato op gezag van de Egyptische priesters verhaalde, ongeveer tienduizend jaar geleden plaats toen de zon bij precessie of teruggang het waterteken Cancer, of Kreeft, binnenging. Hiermee zien wij dus dat, wanneer er een nieuw tijdvak wordt ingeluid, er geen plotselinge verandering in het lichaam of de omgeving van het hele mensenras plaatsvindt, maar een overlapping van omstandigheden, waardoor het voor de meerderheid mogelijk wordt, zich langzamerhand aan nieuwe omstandigheden aan te passen, al lijkt die verandering voor die persoon ook plotseling, wanneer het voorbereidende werk onbewust heeft plaatsgevonden. De gedaanteverwisseling van een kikker, die van een waterbewoner tot bewoner van het luchtruim wordt, komt overeen met de overgang van de mens in het verleden van het vasteland van Atlantis naar het tevoorschijn komen van het regenboogtijdperk van Ariana. De verandering van een rups in een vlinder, die zich in de lucht verheft, is een goed voorbeeld van de komende verandering van onze tegenwoordige toestand en omstandigheden in die van het Nieuwe Galilea, waar het koninkrijk van Christus gevestigd wordt. Wat die verandering in het menselijk gestel en de omgeving inhoudt, kan worden nagegaan door de omstandigheden in het verleden te bestuderen, zoals men die in de Bijbel geschetst vindt, en in hoofdpunten met die van de occulte overlevering overeenkomt. Die nieuwe hemel en nieuwe aarde zijn nu in wording. Toen de hemelse tijdaangever de zon, bij precessie Aries, de Ram binnentrad, begon er een nieuwe cyclus waarvan Christus het verheugende nieuws predikte toen hij tegen zijn leerlingen zei: ‘Waar ik heenga, daar kunnen jullie niet komen.’ Joh. 13:33. ‘Wanneer ik een plaats voor jullie gereedgemaakt heb, kom ik terug. Dan zal ik jullie met me meenemen, en dan zullen jullie zijn waar ik ben.’ Joh. 14:3. Daarmee wilde hij stilzwijgend zeggen, dat die nieuwe hemel en die nieuwe aarde nog niet gereed waren. Later zag Johannes in een visioen het nieuwe Jeruzalem uit de hemel neerdalen. En Paulus onderwees de Tessalonicenzen, ‘Wij zeggen u met een woord van de Heer: Dan zullen eerst de doden die Christus toebehoren opstaan, en daarna zullen wij, die nog in leven zijn samen met hen op de wolken worden weggevoerd en gaan we in de lucht de Heer tegemoet. Dan zullen we altijd bij hem zijn. ’ 1 Tess. 4:15-17. Dit is in overeenstemming met de strekking zoals het verleden ons toont. De Lemuriërs leefden zeer dicht bij de vurige aardkern. De Atlantiërs bewoonden de dalen die wat verder van het centrum verwijderd lagen. De Arianers of Ariërs werden door de vloed naar de heuveltoppen gedreven, waar zij nu nog leven. Daarmee in overeenstemming zullen de bewoners van het komende tijdperk dus de lucht bewonen. 

Maar wij weten dat ons grofstoffelijk lichaam door de zwaartekracht naar het middelpunt van de aarde wordt getrokken en daarom moet er verandering plaatsvinden. Paulus vertelt ons dat ‘wat uit vlees en bloed bestaat kan geen deel hebben aan het koninkrijk van God.’ 1 Kor. 15:50. Maar hij wijst er ook op dat wij een soma psuchicon, een zielenlichaam15 hebben, dat uit ether is samengesteld, dat lichter is dan de lucht en daardoor in staat is tot levitatie.16 Dit is het gouden bruiloftskleed, de steen der wijzen, of de levende steen, door sommige wijzen uit de oudheid de diamantziel genoemd, omdat hij lichtgevend, glanzend en fonkelend is; een kostbaar juweel. De alchemisten uit de middeleeuwen noemde het ook wel het astraal lichaam, [Grieks: aster, ster] omdat het degene die dit lichaam heeft in staat stelt het sterrengebied te doorkruisen. Men moet het niet verwarren met het begeertelichaam dat hedendaagse pseudo-occultisten onjuist astraal lichaam noemen. Dit voertuig, het zielenlichaam, zal uiteindelijk door de hele mensheid ontwikkeld worden. Maar tijdens de overgang van het Arische tijdvak naar de etherische toestand van het Nieuwe Galilea, zullen er pioniers zijn die hun broeders vooruit zijn zoals de Semieten dit bij de overgang van Atlantis naar Ariana, het Arische vasteland, waren. Christus maakt in Matt. 11:12 van deze groep melding, waar hij zegt: ‘Sinds de dagen van Johannes de Doper wordt het koninkrijk van de hemel door geweld bedreigd en proberen sommigen er zelfs met geweld beslag op te leggen.’ Dat is een onjuiste vertaling en hoort te zijn: ‘het koninkrijk van de hemelen is binnengedrongen (in het Grieks staat er biaxetai) en indringers hebben zich van haar meestergemaakt.’ Door een godsdienstig en hulpvaardig leven te leiden hebben al veel mannen en vrouwen geleerd om hun stoffelijk lichaam tijdelijk of voor goed, terzijde te leggen . Zij zijn gehuld in hun etherisch bruiloftskleed van de nieuwe wereldorde, en instaat om op gevleugelde voeten het luchtruim te betreden, met al hun aandacht gericht op het werk van de Heer. 

() - 15 1 Kor. 15:44, vertaald met ‘een geestelijk lichaam.’ 

() - 16 Zwaartekracht is gravitatie, het uitgeschakeld zijn daarvan heet levitatie. 

Die verandering kan tot stand gebracht worden door eenvoudig een leven van hulpvaardigheid en gebed te leiden, zoals vrome christenen dat soms doen, onafhankelijk van de kerk waartoe zij behoren, als zij maar het pad van de zonen van Set volgen. Anderen zijn hierin geslaagd door specifieke oefeningen te doen, die door de Rozenkruisers worden gegeven. Zodoende is het proces van eenwording van beide stromingen eigenlijk al aan de gang. In het gemoed van de meeste mensen woedt de strijd tussen lichaam en geest echter nog even fel als in de dagen dat Paulus zijn opgekropte gevoelens luchtte, en ons vertelde hoe in zijn binnenste het vlees tegen de geest streed, en waarom hij het kwade, dat hij niet wilde doen, toch deed, en de goede daden die hij zo graag wilde doen, naliet. De strijd voor de esoterische vrijmetselaar zal pas eindigen als hij heeft geleerd de tempel, die zonder handen gemaakt wordt, te bouwen, en pas zal eindigen als hij de achttiende (1+8=9) graad bereikt heeft, de graad van het Rozenkruis. Dat is de laatste van de drieëndertig graden, want drie maal drie is negen en één plus 8 is eveneens negen. Omdat negen de hoogste graad in de kleine mysteriën is, is degene die deze graad in de Orde heeft doorgemaakt dan, en alleen dan, de zoon van de weduwe van negen, of Nain, gereed om door de klauw van de Leeuw van Juda tot het koninkrijk van de hemelen te worden verheven om daar met de volgende woorden te worden verwelkomd: ‘Voortreffelijk, je bent een goede en betrouwbare dienaar … Wees welkom bij het feestmaal van je heer.’ Matt. 25:21 ook 23, want: ‘Wie overwint maak ik tot een zuil in de tempel van mijn God. Daar zal hij voor altijd blijven staan.’ Openb. 3:12. Men is dan onsterfelijk, bevrijd van het rad van geboorte en dood. 

### <h3 id="summary">Samenvatting</h3>

Tot slot volgt hier een samenvatting. Er zij opgemerkt dat de hier gebruikte term ‘katholicisme’ niet alleen slaat op de rooms-katholieke kerk. De term katholiek dient te worden opgevat als ‘algemeen’ en heeft betrekking op de priesters van alle door de zonen van Set, de geestelijkheid in ruimste zin, in het leven geroepen godsdienstige bewegingen. 

De oorsprong van de wereldlijke en geestelijke stromingen in onze ontwikkeling is als volgt: 

Jehova schiep Eva, een menselijk wezen. 

De luciferische geest Samael kwam samen met Eva, die een halfgoddelijke zoon kreeg, Kaïn. Omdat Samaël Eva vóór de geboorte van het kind verliet, was Kaïn de zoon van een weduwe en van een slang van wijsheid. 

Daarna schiep Jehova Adam, net zoals Eva een menselijk wezen. 

Adam en Eva verenigden zich en kregen een kind dat menselijk was zoals zij zelf, Abel geheten. Omdat Jehova de maangod is, wordt hij in verband gebracht met water, vandaar dat er vijandschap was tussen Kaïn, de zoon van het vuur, en Abel, de zoon van het water. Daarom doodde Kaïn Abel, die vervangen werd door Set. 

Na verloop van tijd, en generaties verder, werden de zonen van Kaïn de handwerkslieden over de hele wereld en waren zij uiterst bedreven in het omgaan met vuur en metaal Hun ideaal was mannelijk, Hiram Abiff de bouwmeester. 

De zonen van Set daarentegen werden de geestelijken, zij hielden het vrouwelijk ideaal, Maria, hoog en oefenen macht uit over hun volgelingen door het aan de ingang van de tempel geplaatste wijwater. 

Er werden verscheidene pogingen ondernomen om beide stromingen in de mensheid te verenigen en hen los te maken uit de greep van Jehova en de luciferische geesten. 

Met dit doel voor ogen werd de symbolische tempel volgens aanwijzingen van koning Salomo, een zoon van Set, gebouwd en werd de Zee door Hiram Abiff, een zoon van Kaïn, gegoten. Zoals wij gezien hebben, werd dit verijdeld waarmee de poging tot eenmaking mislukte. 

Mozes, de door God aangewezen leider van het Oude Verbond, die later als Elia werd wedergeboren, leidde de mensheid door haar beginstadium. Uiteindelijk werd hij wedergeboren als Johannes de Doper, de aankondiger van het Nieuwe Verbond, het christelijke tijdperk. In diezelfde periode werden de andere spelers in het werelddrama geboren om de mensheid te kunnen dienen. 

Bij het gieten van de Zee had Hiram Abiff, door Kaïn, de vuurdoop ontvangen, waardoor hij van de luciferische geesten werd bevrijd. Bovendien kreeg hij een nieuwe hamer en een nieuw woord. Bij het aanbreken van het Nieuwe Verbond werd hij als Lazarus, de zoon van de weduwe te Naim, geboren, en door de krachtige greep van de leeuwenklauw als Christiaan Rozenkruis in de rij van de onsterfelijken opgenomen. 

Salomo, de zoon van Set, werd wedergeboren als Jezus. De waterdoop, die Johannes de doper hem als vertegenwoordiger van Jehova gaf, maakte ook hem vrij. Op dat moment droeg hij zijn lichaam over aan de neerdalende Christusgeest en schaarde zich aan de zijde van de nieuwe leider. 

De godsdienst heeft in de loop der tijd enorm geleden. De authenticiteit is onder het gezag van het dogmatische geloof al lang verdwenen en is niet langer meer katholiek of algemeen. Sekten en allerlei stromingen hebben zich in vele richtingen vertakt. Maar nog steeds omvat Jezus met zijn liefde, vanuit de geestelijke werelden, alle zonen van Set die gelovig een beroep doen op zijn naam om uiteindelijk de verbrokkelde kerk in het koninkrijk van Christus te herenigen. 

Christiaan Rozenkruis werd met de zorg voor de zonen van Kaïn belast die de verlichting door kennis bij de gewijde vuren van de esoterische tempel zoeken. Evenals de scheppende energie door hun goddelijke voorvader Samaël werd ingeprent, Kaïn bewoog om te werken en te scheppen, zo zet diezelfde geestelijke drang zijn nakomelingen aan door het vuur van beproeving zichzelf te redden en voor zichzelf het gouden bruiloftskleed te maken, die de toverformule tot de geestelijke wereld is. Hoewel het reinigende bloed van Jezus voor miljoenen zwakkere broeders absoluut noodzakelijk is, kan er nauwelijks twijfel zijn als wij beweren dat hoe meer mannen en vrouwen zich aan de esoterische vrijmetselarij wijden om bewust die tempel van de geest te bouwen, des te eerder Christus zal terugkeren en des te sterker het ras zal zijn dat hij door de wet van liefde zal leiden.

Einde